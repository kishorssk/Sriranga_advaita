अथ सप्तमोऽध्यायः
अ.७ शौ.१
()कर्मसंन्यासात्मकसाधनप्रधानं त्वंपदार्थप्रधानं च प्रथमषंट्कं व्याख्याय, मध्यमषट्कम् उपास्यनिष्ठं तत्पदार्थनिष्ठं च व्याख्यातुम् आरभमाणः, समनन्तराध्यायम् अवतारयति - योगिनामिति। अतीताध्यायान्ते मद्गतेन अन्तरात्मना यो भजते मां इति प्रश्नबीजं प्रदर्श्य, कीदृशं भगवतस्तत्त्वम् ॽ कथं वा मदूगतान्तारात्मा स्यात् ॽ इति अर्जुनस्य प्रश्नद्वये जाते, स्वयमेव भगवान् अपृष्टम् एतद्वक्तुम् इच्छन् उक्तवान् इत्यार्थः। परमेश्वरस्य वक्षयान्तरपरिहारेण तन्निष्ठत्वम्। मनसः भगवत्येव आसक्तौ हेतुमाह - योगमिति। विषयान्तरपरिहारे हि गोचरम् आलोच्यमाने भगवत्येव प्रतिष्ठितं भवति इत्यर्थः। तथापि स्वाश्रये पुरुषः मनः स्थापयति, नान्यत्र, इत्याशङ्क्य, अाह - मदाश्रय इति। योगिनः यद् ईश्वराश्रयत्वेन तस्मिन्नेव आसक्तमनसस्त्वम् उपन्यस्तम् , तद् उपपादयति - यो हीति। ईश्वराख्याश्रयस्य प्रतिपत्तिमेव प्रकटयति -हित्वेति। अस्तु योगिनः त्वदाश्रयप्रतिपत्त्या मनसः त्वय्येव आसक्तिः, तथापि मम किमायातम् ॽ इत्याशङ्क्य, द्वितीयार्धं व्याचष्टे - यस्तु एवमिति।एवंभूतः - यथो क्तध्याननिष्ठपुरुषवदेव मय्यासक्तमनाः यः त्वं, स त्वं तथाविधस्सन् , असंशयम् - अविद्यमानः संशयः यत्र ज्ञाने तद् यथा स्यात् , तथा, मां समग्रं ज्ञास्यसि इति सम्बन्धः। समग्रं इत्यस्य अर्थमाह - समस्तमिमि। विभूतिः - नानाविधै श्वर्योपायसंपत्तिः, वलं - शरीरगतं सामर्थ्यम् , शक्तिः - मनोगतं प्रागल्भ्यं, ऐश्वर्यम् - ईशितव्यविषयम् ईशनसामर्थ्यम् , आदिशब्देन ज्ञानेच्छादयः गृह्यन्ते। असंशयमिति पदस्य क्रियाविशेषणत्वं विशदयन् क्रियापदेन संबन्धं कथयति - संशयमिति। विना संशयं भगवत्तत्त्वपरिज्ञानमेव स्फोरयति - एवमेवेति। भगवत्तत्त्वे ज्ञातव्ये, कथं मम ज्ञानमुदेष्यतिॽ च हि त्वामृते तदुपदेष्टा कश्चिदस्ति, इत्याशङक्य, आह - तच्छृण्विति।। १ ।। 
अ.७ शौ.२
ज्ञास्यसि इत्युक्त्या परोक्षज्ञानशङ्कायां तन्निवृत्यर्थं तदुक्तिप्रकारमेव विवृणोति - तच्चेति। इदं - अपरोक्षं ज्ञानं चैतन्यम् । तस्य सविज्ञानस्य प्रतिलम्भे किं स्यात् ॽ इत्याशङ्क्य, आह - यज्ज्ञात्वेति। ()इदमा चैतन्यस्य परोक्षत्वं व्यावर्त्यते। तदेव सविज्ञानमिति विशेषणेन स्फुटयति । अनवशेषेण तद्वेदनफलोपन्यासेन श्रोतारं तच्छ्रवणप्रवणं करोति - तद्ज्ञानमिति। एकविज्ञानेन सर्वविज्ञानत्रुतिमाश्रित्य उत्तरार्धतात्पर्यमाह - यद्ज्ञात्वेति। भगवत्तत्त्वज्ञानस्य विशिष्टफलत्वमुक्त्वा फलितमाह - अत इति।। २ ।।
अ.७ शौ.३
ज्ञानस्य दुर्लभत्वं प्रश्नपूर्वकं प्रकटयति - कथमित्यादिना। सहस्रशब्दस्य बहुवाचकत्वम् उपेत्य व्याकरोति - अनेकेष्विति। सिद्धये - सत्त्वशुद्धिद्वारा ज्ञानोत्पत्त्यर्थम् इत्यर्थः। सिद्ध्यर्थं यतमानानां कथं सिद्धत्त्वम् ॽ इत्याशङ्क्य आह - सिद्धा एवेति। सर्वेषामेव तेषां ज्ञानोदयात् ()तस्य सुलभत्वम् , इत्याशङ्क्य, आह - तेषामिति।। ३ ।।
अ.७ शौ.४
ज्ञानार्थं प्रयत्नस्य, तद्-द्वारा ज्ञानलाभस्य, तदुभयद्वारेण मुक्तेश्च, दुर्लभत्वाभिधानस्य श्रोतृप्ररोचनं फलम् , इति मत्वा आह - श्रोतारमिति। आत्मनः सर्वात्मकत्वेन परिपूर्णत्वम् अवतारयन् आदौ अपरां प्रकृतिम् उपन्यस्यति - आहेति। भूमिशब्दस्य व्यवहारयोग्यस्थूलपृथिवीविषयत्वं व्यावर्तयति -भूमिरितीति। तत्र हेतुमाह -भिन्नेति। ()प्रकृतिसमभिव्याहारात् ()गन्धतन्मात्रं स्थूलपृथिवीप्रकृतिः, ()उत्तरविकारो भूमिरिति उच्यते, न विशेष इत्यर्थः। भूमिशब्दवत् अबादिशब्दानामपि सूक्ष्मभूतविषयत्वम् आह - तथेति। तेषामपि प्रकृतिसमानाधिकृतत्वाविशेषात् , तन्मात्राणां पूर्वपूर्वप्रकृतीनाम् उत्तरोत्तरविकारणां न विशेषत्वासिद्धिः इत्यर्थः। मनःशब्दस्य सङ्कल्पविकल्पात्मककरणविषयत्वम् आशङ्क्य, आह - मन इतीति। न खलु ()अहङ्काराभावे सङ्कल्पविकल्पयोः असंभवात् तदात्मकं मनः संभवति इत्यर्थः। निश्चयलक्षणा बुद्धिः इति अभ्युपगमात् बुद्धिशब्दस्य निश्चयात्मककरणविषयत्वम् आशङ्क्य, आह - बुद्धिरितीति। न हि हिरण्यगर्भसमष्टिबुद्धिरूपम् अन्तरेण व्यष्टिबुद्धिः सिद्ध्यति इत्यर्थः। अहङ्कारस्य अभिमानविशेषणात्मकत्वेन अन्तःकरणप्रभेदत्वं व्यावतंयति - अहङ्कार इति। अविद्यासंयुक्तमिति - अविद्यात्मकम् इत्यर्थः। कथं मूलकारणस्य अहङ्कारशब्दत्वम् ॽ इत्याशङ्क्य, उक्तमर्थः दृष्टान्तेन स्पष्टयति - यथेत्यादिना। मूलकारणस्य अहङ्कारशब्दत्वे हेतुमाह - प्रवर्तकत्वादिति। तस्य प्रवर्तकत्वं प्रपञ्चयति - अहङ्कार एवेति। सत्येव अहङ्कारे, ममाकारो भवति, तयोश्च भावे, सर्वा प्रवृत्तिः इति प्रसिद्धम् इत्यर्थः। उक्तां प्रकृतिम् उपसंहरति - इतीयमिति। इयमिति अपरोक्षा, साक्षिदृश्या इति यावत् । ऐश्वरी तदाश्रया तदैश्वर्योपाधिभूता। प्रक्रियते महदाद्याकारेण इति प्रकृतिः त्रिगुण जगदुपादानं प्रधानमिति मतं व्युदस्यति - मायेति। तस्याः तत्कार्याकारेण परिणामयोग्यत्वं द्योतयति - शक्तिरिति। अष्टथेति । अष्टभिः प्रकारैः इति यावत् ।। ४ ।। 
अ.७ शौ.५
अचेतनवर्गम् एकीकर्तुं प्रकृतेः अष्टधा परिणामम् अभिधाय, विकारावच्छिन्नकार्यकल्पं चेतनवर्गम् , एकीकर्तु पुरुषस्य चैतन्यस्य अविद्याशक्त्यवच्छिन्नस्यापि प्रकृतित्वं कल्पयितुम् उक्तां प्रकृतिम् अनूद्य दर्शयति - अपरेति। निकृष्टत्वं स्पष्टयति - अनर्थकरीति। अनर्थकत्वमेव स्फोरयति - संसारेति। ()कथञ्चिदपि अनन्यत्वव्यावृत्यर्थः तुशब्दः। अन्याम् अत्यन्तविलक्षणाम् , इति यावत् । अन्यत्वमेव स्पष्टयति - विशुद्धामिति। प्रकृतिशब्दस्य अत्र प्रयुक्तस्य अर्थान्तरम् आह - ममेति। प्रकृष्टत्वमेव भोक्तृत्वेन स्पष्टयति - जीवभूतमिति। प्रकृत्यन्तरात् अस्याः प्रकृतेः अवान्तरविशेषम् आह - ययेति। न हि जीवरहितं जगद् धारयितुम् शक्यम् इत्याशयेन आह - अन्तरिति।। ५ ।।
अ.७ शौ.६ 
उक्तप्रकृतिद्वये ()कार्यलिङ्गकम् अनुमानं प्रमाणयति - एतद्योनीनीति।प्रकृतिद्वयस्य जगत्करणत्वे कथम् ईश्वरस्य जगत्कारणत्वं तदुपगदतम् ॽ इत्याशङ्क्य आह - अहमिति।एतद्योनीनि इत्युक्ते समनन्तरप्रकृतजीवभूतप्रकृतौ एतच्छब्दस्य अव्यवधानात् प्रवृत्तिम् अशङ्क्य, व्याकरोति - एतदिति। सर्वाणि चेतनाचेतनानि , जनिमन्ति इत्यर्थः। सर्वभूतकारणत्वेन प्रकृतिद्वयम् अङ्गीकृतं चेत् , कथम् अहमित्याद्युक्तम् ॽ इत्याशङ्क्याह - यस्मादिति। मम प्रकृती - परमेश्वरस्य उपधितया स्थिते, इत्यर्थः। तर्हि, प्रकृतिद्वयं कारणम् ईश्वरश्च, इति जगतः अनेकविधकारणाङ्गीकरणं स्यात् , इत्याशङ्क्य, आह - प्रकृतीति। अपरप्रकृतेः अचेतनत्वात् परप्रकृतेः चेतनत्वेऽपि किञ्चिञ्ज्ञत्वात् ईश्वरस्यैव सर्वकारणत्वं युक्तम् , इत्याह - सर्वज्ञेति।। ६ ।।
अ.७ शौ.७
प्रधानात् परतः ()अक्षरात् पुरुषवत् परमात्मनोऽपि परात् अन्यत् - परं स्यात्, इत्याशङ्क्य, प्रकृतिद्वयद्वारा सर्वकारणत्वम् ईश्वरस्य उक्तम् उपजीव्य परिहरति - यतः तस्मादिति। नान्यदस्ति परम् , इत्यत्र हेतुम् आह - मयीति। परतरशब्दार्थम् आह - अन्यदिति। स्वातन्त्र्यव्यावृत्त्यर्थम् ()अन्तरशब्दः। निषेधफलं कथयति - अहमेवेति। सर्वजगत्कारणत्वेन सिद्धम् अर्थं द्वीतीयार्धव्याख्यानेन विशदयति - यस्मादिति। अतो (यथा) दीर्घोषु तिर्यक्षु च पटघटितेषु तन्नुषु पटस्य अनुगतिः अवगभ्यते, तद्वत् मय्येव अनुगतं जगत् , इत्याह - दीर्धेति । यथा च मणयः सूत्रे अनुस्यूताः तेनैव ध्रियन्ते तदभावे विप्रकीर्यन्ते, तथा मयैव आत्मभूतेन सर्वं व्याप्तं ततो निष्कृष्टं विनष्टमेव स्यात् इति श्लोकोक्तं दृष्टान्तम् आह - सूत्र इति।। ७ ।।
अ.७ शौ.८
अबादीनां रसादिषु प्रोतत्वप्रतीतेः `त्वय्येव सर्वं प्रोतम् ' इति अयुक्तम्, अति मत्वा पृच्छति - केनेति। तत्र उत्तरम् उत्तरगद्रन्थेन दर्शयति - उच्यत इति। सारो मधुरो हेतुः, इति यावत् । रसोऽहमिति कथम् ॽ  तत्र आह - तस्मिन्निति। अप्सु यो रसः - सारः, तस्मिन् मयि मधुररसे कारणभूते प्रोताः आप इतिवत् , उत्तरत्र सर्वत्र व्याख्यानं कर्तव्यम् , इत्याह - एवमिति। उक्तम् अर्थं दृष्टान्तं कृत्वा प्रभास्मि इत्यादि व्याचष्टे - यथेति। चन्द्रादित्ययोः या प्रभा, तद्भूते मयि तौ प्रोतौ, इत्यर्थः। तत्र वाक्यार्थं कथयति - तस्मिन्निति। प्रणवभूते तस्मिन् वेदानां प्रोतत्ववत् आकाशे यः सारभूतः शब्दः तद्-रूपे परमेश्वरे प्रोतम् आकाशम् , इत्याह - तथेति।`पौरुषं नृषु' इति भागं पूर्ववतु विभजते - तथेत्यादिना। पुरुषत्वमेव विशदयति - यत इति । पुंस्त्वसामान्यात्मके परस्मिन् ईश्वरेप्रोताः तद्विशेषाः, तदुपादानत्वेन तत्स्वभावत्वात् , इत्यर्थः।। ८ ।। 
अ.७ शौ.९
`मयि सर्वमिदं प्रोतम् ' [७-७] इत्यस्यैव परिमाणार्थं प्रकारान्तरम् आह - पुण्य इति। पृथिव्यां पुण्यशब्दितो यः सुरभिगन्धः, सोऽहमस्मि, इत्यत्र वाक्यार्थं कथयति तस्मिन्निति। कथं पृथिव्यां गन्धस्य पुण्यत्वम् ॽ तत्र आह - पुण्यत्वमिति। यत्तु पृथिव्यां गन्धस्य स्वाभाविकं पुण्यत्वं दर्शितं, तत् अबादिषु रसादेरपि स्वाभाविकपुण्यत्वस्य उपलक्षणार्थं, इत्याह - पृथिव्यामिति। ()प्रथमोत्पन्नाः पञ्चापि गुणाः पुण्या एव, ()सिद्धादिभिरेव भोग्यत्वात् , इति भावः। कथं तर्हि गन्धादीनाम् अपुण्यत्वप्रतिभानम् ॽ तत्र आह - अपुण्यत्वं त्विति। तदेव स्फुटयति - संसारिणाभिति। गन्धादयः स्वकार्यैः भूतैः सह परिणममानाः प्राणिनां पापादिवशात् अपुण्याः संपद्यन्ते, इत्यर्थः। यच्च अग्नेः तेजः, ()तद्-भूते मयि प्रोतः अग्निः, इत्याह - तेज इति। जीवनभूते च मयि सर्वाणि भूतानि प्रोतानि इत्याह - तथेति। जीवनशब्दार्थं आह - येनेति। अन्नरसेन अमृताख्येन, इत्यर्थः। `तपश्चास्मि' इत्यादेः तात्पर्यार्थम् आह - तस्मिन्निति। चित्तैकाग्र्यम् अनाशकादि वा तपः, तदात्मनि ईश्वरे प्रोताः तपस्विनः, विशेषणाभावे विशिष्टस्य वस्तृनः अभावात् , इत्यर्थः।। ९ ।।
अ.७ शौ.१०
ननु - सर्वाणि भूतानि स्वकारणे प्रोतानि, कथं तेषां त्वयि प्रोतत्वम् ॽ तत्र आह - वीजमिति। बीजान्तरापेक्षया अनवस्थां वारयति - सनातनमिति। चैतन्यस्य अभि व्यञ्जकं तत्वनिश्चयसामर्थ्यं बुद्धिः, तद्वतां या बुद्धिः
 तद् भूते मयि सर्वे बुद्धिमन्तः प्रोता भवन्ति, इत्याह - किं चेति। प्रागल्भ्यवतां यत् प्रागल्भ्यं तद्-भूते मति तद्वन्तः प्रोताः, इत्याह - तेज इति। तद्धि प्रागल्भ्यम् , यत् पराभिभवसामर्थ्यं परैश्च अप्रधृष्यत्वम् ।। १० ।।
अ.७ शौ.११
यच्च बलवतां बलम् , तद्-भूते मयि तेषां प्रोतत्वम् , इत्याह - बलमिति। काम - क्रोधादिपूर्वकस्यापि बलस्य अनुमतिं वारयति - तच्चेति। कामरागयोः एकार्थत्वम् आशङ्क्य अर्थभेदम् आवेदयति - कामः - तृष्णा, इत्यादिना। विशेषणसामर्थ्यसिद्धं व्यावर्त्य दर्शयति - न तु इति। शास्रार्थाविरुद्धकामभूते मयि तथाविधकामवतां भूतानां प्रोतत्वं विवक्षित्वा, आह - किं चेति। धर्माविरुद्धं कामम् उदाहरति - यथेति।। ११ ।।
अ.७ शौ.१२
चिदानन्दयोः अभिव्यञ्जकानां भावानाम् ईश्वरात्मत्वाभिधानात् अन्येषाम् अत - दात्मत्वप्रप्तौ उक्तम् - किंचेति। प्राणिनां त्रैविध्ये हेतुं दर्शयन् वाक्यार्थम् आह - ये केचिदिति। तर्हि पितुरिव पुत्राधीनत्वं त्वत्तः जायमानात् तदधीनत्वं तवापि स्यात् , इति विक्रियावत्त्वदूष्यत्वप्रसक्तिः, इत्याशङ्क्य, आह - यद्यपीति। मम परमार्थत्वात् तेषां कल्पितत्वात् न तदूगुणदोषौ मयि स्याताम् , इत्यार्थः तेषामपि तद्वदेव स्वतन्त्रतासंभावत् किमिति कल्पितत्वम् ॽ इत्याशङ्क्य, आह - ते पुनरिति। त्रिविधानां भावानां न स्वातन्त्र्यम् , ईश्वरकार्यत्वेन तदधीनत्वात् । तथा च, कल्पितस्य अधिष्ठानसत्तााप्रतीतिभ्याम् एव तद्वत्वात् तन्मात्रत्वसिद्धिः, इत्यर्थः।। १२ ।।़
अ.७ शौ.१३ 
()सति ईश्वरस्य स्वातन्त्र्ये नित्यशुद्धत्वादौ च, कुतो जगतः तदात्मकस्य संसारित्वम् ॽ इत्याशङ्क्य, तदज्ञानात् इत्याह - एवंभूतमपीति। यदि अप्रपञ्चः अविक्रियश्च त्वम् , कस्मात् त्वाम् आत्मभूतं स्वयंप्रकाशं सर्वो जनः तथा न जानाति ॽ इति मत्वा, शङ्कते - तच्चेति। श्लोकेन उत्तरम् आह - उच्यत इति । `एभ्यः परम् ' इति अप्रपञ्चकत्वम् उच्यते , `अव्ययम् ' इति सर्वविक्रियाराहित्यम् ।। १३ ।।
अ.७ शौ.१४
यथोक्तानादिसिद्धमायापारवश्यपरिवर्जनायोगात् जगतः न कदाचिदपि त्वबोधसमुदयसम्भावना, इति आशङ्कते - कथं पुनरिति। भगवदेकशरणतया तत्वज्ञानद्वारेण मायातिक्रमः सम्भवति, इति परिहरति - उच्यति इति। कथं ()दुरत्ययत्वेन तदत्ययः स्यात् ॽ इति, तत्र आह - मामेवेेति। प्रधानस्येव स्वातन्त्र्यं मायाया व्युदस्यति - देवस्येति। [अ] स्वातन्त्र्ये मायात्वानुपपत्तिं हिशब्दद्योतितां हेतूकरोति - यस्मादिति। ()अनुभवसिद्धा सा न अकस्मात् अपलापम् अर्हति, इत्याह - एषेति। जगतः तत्वप्रतिपत्तिप्रतिबन्धभूताः गुणाः सत्वादयः । `मम' इति ()प्रागुक्तमेव मायायाः सम्बन्धम् अनूद्यविधित्सितं दुरत्ययत्वं विभजते - दुःखेनेति। `मामेव' इत्यादि व्याचष्ठे - तत्रेति। तस्मिन् मायारूपे यथोक्तरीत्या दुरत्यये सति, इति यावत् । `मामेव' इति एवकारेण मायाया वेद्यकोटिनिवेशाभावः विवक्ष्यते। सर्वात्मना - कर्मानुष्ठानादिव्यग्रतामन्तरेण, इत्यर्थः। मायातिक्रमे मोहातिक्रमो भवति, इति मत्वा विशिनष्टि - सर्वेति। मायातत्प्रयुक्तमोहयोः अतिक्रमेऽपि कथं पुरुषार्थसिद्धिःॽ इति आशङ्क्य, आह - संसारेति।। १४ ।।   `'`'
अ.७ शौ.१५
भगवन्निष्ठाया मायातिक्रमहेतुत्वे तदेकनिष्ठत्वमेव सर्वेषाम् उचितम् , इति पृच्छति - यदीति। पापकारित्वेन अविवेकभूयस्तया हिंसाऽनृतादिभूयस्त्वात् भूयसां जन्तूनां न भगवन्निष्ठत्वसिद्धिः, इत्याह - उच्यत इति। मौढ्यं पापकारित्वे हेतुः। अत एव निकर्षः। सम्मुषितमिव - तिरस्कृतम् , ज्ञानम् - स्वरूपचैतन्यम् येषाम् इति, ते तथा ।। १५।।
अ.७ शौ.१६
केषां तर्हि तन्निष्ठता सुकरा ॽ इति, तत्र आह - ये पुनरिति। ते भजन्ते भगवन्तम् , इति शेषः । ये त्वां भजन्ते, ते किं सर्वे मायां तरन्तिॽ नैवम् , प्रार्थनावैचित्र्यात् इत्याह - चतुर्विधा इति। आपन्नः तन्निवृत्तिम् इच्छन् , इति शेषः। तत्त्वविदिति। शाब्दज्ञानवान् आत्मतत्वसाक्षात्कारमात्रार्थी मुमुक्षुः , इत्यर्थः।। १६ ।। 
अ.७ शौ.१७
चतुर्विधानां तेषां सुकृतिनां भगवदभिमुखानां तुल्यत्वम् आशङ्क्य, आह - तेषामिति। तस्य विशिष्यमाणत्वे हेतुम् आह - प्रियो हीति। ()नित्ययुक्तत्वं भगवति आत्मनि सदा समाहितचेतस्त्वम् । असारे संसारे भगवानेव सारः, `सोऽहमस्मि' इति एकस्मिन् अद्वितीये स्वस्मात् अत्यन्तमभिन्ने भगवति भक्तिः स्नेहविशेषः अस्येति, एकभक्तिः। तस्य आधिक्ये हेतुं विवृणोति - प्रियो हीत्यादिना। भगवतो ज्ञानिनश्च परस्परं प्रेमास्पदत्वे प्रसिद्धिं प्रमाणयति - प्रसिद्धं हीति। आत्मनो ज्ञानिनं प्रति प्रियत्वेऽपि भगवतो वासुदेवस्य कथं तं प्रति प्रियत्वम् , इत्याशङ्क्य, आह - तस्मादिति। अहं ज्ञानिनो निरुपाधिकप्रेमास्पदं, परमपुरुषाथत्वेन आत्मत्वेन च गृहीतत्वात् , इत्यर्थः। ज्ञानिनोऽपि भगवन्तं प्रति प्रियत्वं प्रकटयति - स चेति।। १७ ।।
अ.७ शौ.१८
ज्ञानी चेत् अत्यर्थम् ईश्वरस्य प्रियो भवति, तर्हि विशेषणसामर्थ्यात् इतरेषाम् अप्रियत्वं प्राप्तम् , इति शङ्कते - न तर्हीति। तेषां भगवन्तं प्रति प्रियत्वम् , अत्र विवक्षितम् , इत्याह - नेति। अत्यर्थमिति विशेषणस्य तर्हि किं प्रयोजनम् ॽ इति पृच्छति - किं तर्हीति। सर्वेषां भगवदभिमुखत्वात् उत्कर्षेऽपि ज्ञानिनि तदतिरेकम् अङ्गीकृत्य विशेषणम् , इ्त्याह - उदारा इति। किं तत्र प्रमाणम् ॽ इत्याशङ्क्य, ईश्वरज्ञानम् , इत्याह - मे मतमिति। ज्ञानी तु आत्मैव इत्यत्र हेतुम् आह - आस्थित इति। सर्वशब्दस्य ज्ञानिव्यतिरिक्तविषयत्वम् आह - त्रयोऽपीति। ज्ञानिव्यतिरिक्तानां भगवदभिमुखत्वेऽपि ज्ञानाभावापराधात् न भगवत्प्रीतिविषयता, इत्याशङ्क्य, आह - न हीति। कस्तर्हि ज्ञानवति विशेषः। तत्र आह - ज्ञानी त्विति। तमेव विशेषं प्रश्नपूर्वकं प्रकटयति - तत्कस्मादित्यादिना । सर्वमात्मानं पश्यतोऽपि तस्य तव कथं यथोक्तो निश्चयः स्यात् ॽ इत्याशङ्क्य, आस्थित इत्येतत् व्याकरोति - आरोढुमिति। आरोहे हेतुं सूचयति - स ज्ञानीति। आरोढुं प्रवृत्तत्वमेव स्फुटयति- मामेवेति।। १८ ।।
अ.७ शौ.१९
उत्तरश्लोकस्य गतार्थंत्वं परिहरति - ज्ञानीति। ज्ञानार्थसंस्कारः - वासना तत्तज्जन्मनि पुण्यकर्मानुष्ठानजनिता बुद्धिशुद्धिः, तदाश्रयाणां - तद्वताम् अनन्तानां जन्मनाम् , इति यावत् । ज्ञानवत्वं प्राक्तनेष्वपि जन्मसु संभावितम् ,  इत्याशङ्क्य, आह - प्राप्तेति। ज्ञानवतो भगवत्प्रतिपत्तिं प्रश्नद्वारा विवृणोति - कथमिति। यथोक्तज्ञानस्य तद्वतश्च दुर्लभत्वं सूचयति - य एवमिति। महत् - सर्वोंत्कृष्टम् आत्मशब्दितं वैभवम् अस्य, इति महात्मा। महात्मत्वे फलितम् आह - अत इति। तत्र वाक्योपक्रमानुकूल्यं कथयति- मनुष्याणामिति।। १९ ।।
अ.७ शौ.२०
किमिति तर्हि सर्वेषां प्रत्यग्भूते भगवति यथोक्तज्ञानं नोदोतिॽ इत्याशङ्क्य, `न माम् ' इत्यत्र उक्तं हृदि ()निधाय, ज्ञाानानुदये हेत्वन्तरम् आह - आत्मैवेति। कामैः नानाविधैः अपहृतविवेकविज्ञानस्य देवतान्तरनिष्ठत्वमेव प्रत्यग्भूतपरदेवताप्रतिपत्त्यभावे कारणम् , इत्याह - कामैरिति। देवतान्तरनिष्ठत्वे हेतुम् आह - तं तमिति। प्रसिद्धो नियमः जपोपवासप्रदक्षिणनमस्कारादिः। नियमविशेषाश्रयणे कारणम् आह - प्रतकृत्येति।। २०।।
अ.७ शौ.२१
तत्तद्देवताप्रसादात् कामिनामपि सर्वेश्वरे सर्वात्मके वासुदेवे क्रमेण भक्तिर्भविष्यति, इत्याशङ्क्य, आह - तेषां चेति।। २१ ।।
अ.७ शौ.२२
स्वभावतः - जन्मान्तरीयसंस्कारवशात् , इत्यर्थः। भगवद्विहितया स्थिरया श्रद्धया संस्काराधीनया देवताविशेषम् आराधयतोऽपि भगवदनुग्रहादेव फलप्राप्तिः, इत्याह - यो यां इति। ईहते -निर्वंर्तयति , इत्यर्थः। आराधितदेवताप्रसादात् फलप्राप्तौ किम् ईश्वरेणॽ इत्याशङ्क्य, तस्य सर्वज्ञस्य कर्मफलविभागाभिज्ञस्य तत्तद्देवताधिष्ठातृत्वात् तस्यैव फलदातृत्वम् , इत्याह - सर्वज्ञेनेति। `एको बहूनां यो विदधाति कामान् ' इत्यादिश्रुतिम् आश्रित्य हि, तान् इति पदद्वयं व्याचष्टे - यस्मादिति। हितान् इत्येकं पदम् इति पक्षं प्रत्याह - हितानिति। मुख्यत्वसम्भवे किमिति औपचारिकत्वम् इत्याशङ्क्य, आह - न हीति।। २२ ।।
अ.७ शौ.२३
प्रेक्षापूर्वकारिणि कामानां हितत्वाभावे हेतुमाह - यस्मादिति। किञ्च, ये कामिनः ते न विवेकिनः, ततश्च अविवेकपूर्वकत्वात् कामानां कुतो हितत्वाशङ्काॽ इत्याह - अविवेकिन इति। कामानाम् आनन्त्यफलत्वेन हितत्वम् आशङ्क्य, आह - अत इथि। तेषाम् अविवेकपूर्वकत्वम् अतश्शब्दार्थः। तुशब्दः ()अवधारणार्थः। कामफलस्य विनाशित्वे किमिति कामनिष्ठत्वं जन्तूनाम् ॽ इत्याशङ्क्य, प्रज्ञामान्द्यादित्याह - अल्पेति । किं तर्हि साधनम् अनन्तफलाय इत्याशङ्क्य, भगवद्भक्तिरित्याह - मद्भक्ता इति। अक्षरार्थम् उक्त्वा श्लोकस्य तात्पर्यार्थमाह - एवमिति। देवताप्राप्तौ .चेति शेषः। मामेव इत्यादौ देवताविशेषं प्रपद्यन्ते अन्तवत्फलाय इति वक्त्व्यम् । उक्तवैपरीत्ये कारणम् अविवेकातिरिक्तं नास्ति इत्यभिप्रेत्य आह - अहो खल्विति।। २३ ।।
अ.७ शौ.२४
भगवद्भजनस्य उत्तमफलत्वेऽपि प्राणिनां प्रायेण तन्निष्ठत्वाभावे प्रश्नपूर्वकं निमित्तं निवेदयति - किं निमित्तिमित्यादिना। अप्रकाशम् , शरीरग्रहणात् पूर्वम् इति शेषः। इदानीम् - लीलाविग्रहपरिग्रहावस्थायाम् , इत्यर्थः। प्रकाशस्य तर्हि कादाचित्कत्वं भगवति प्राप्तम् , नेत्याह - नित्येति। कथं तर्हि भगवन्तम् आगन्तुकप्रकाशं मन्यन्तेऽॽ तत्र अबुद्धय इति उत्तरम् । तद्विवृणोति - परमिति। परम् , अनुत्तमम् इति विशेषणद्वयं ()सोपाधिकनिरूपाधिकभावार्थम् ।। २४ ।।
अ.७ शौ.२५
()अविवेकरूपम् अज्ञानं भगवन्निष्ठाप्रतिबन्धकम् उक्तम् । तस्मिन्नपि निमित्तं प्रश्न - पूर्वकम् अनाद्यज्ञानम् उपन्यस्यति - तदीयम् अज्ञानम् इत्यादिना। ()`त्रिभिर्गुणमयैः' इति अनौपाधिकरूपस्य अप्रतिपत्तौ कारणम् उक्तम् ,अत्र तु सोपाधिकस्यापि, इति विशेषं गृहीत्वा व्याचष्टे - नाहमिति। तर्हि भगवद्भक्तिः अनुपयुक्ता, इत्याशङ्क्य, आह - केषां चिदिति। सर्वस्य लोकस्य न प्रकाशोऽहम् , इत्यत्र हेतुम् आह - योगेति। अनाद्यनिर्वाच्याज्ञानाच्छन्नत्वादेव मद्विषये लोकस्य मौढ्यम् , ततश्च मदीयस्वरूपविवेकाभावात् मन्निष्ठत्वराहित्यम् ,  इत्याह - अत एवेति।। २५ ।।
अ.७ शौ.२६
मायया भगवान् आवृतश्चेत् तस्यापि लोकस्येव ज्ञानप्रतिबन्धः स्यात् इत्याशङ्क्य, आह - ययेति। न हि इयं माया, मायाविनो विज्ञानं प्रतिबध्नाति, मायात्वात् , लोकिकमायावत् , अथवा न ईश्वरः, मायाप्रतिबद्धज्ञानः, मायावित्वात् , लौकिकमायाविवत् इत्यर्थः। भगवतो मायाप्रतिबद्धज्ञानत्वाभावेन सर्वज्ञत्वम् अप्रतिबद्धं सिद्धम् , इत्याह - यत इति। लोकस्य मायाप्रतिबद्धविज्ञानत्वादेव भगवदाभिमुख्यशून्यत्वम् , इत्याह - मान्त्विति। कालत्रयपरिच्छिन्नसमस्तवस्तुपरिज्ञाने प्रतिबन्धो न ईश्वरस्य अस्ति, इति द्योतनार्थः तुशब्दः `मां तु' इति लोकस्य भगवत्तत्वविज्ञानप्रतिबन्धं द्योतयति । तर्हि त्वद्भक्तिः विफला, इत्याशङ्क्य, आह - मद्भक्तमिति। तर्हि सर्वोऽपि त्वद्भक्तिद्वारा त्वां ज्ञास्यति , नेत्याह - मत्तत्त्वेति। विवेकवतो मद्भजनम् , न तु विवेकशून्यस्य सर्वस्यापि, इत्यर्थः।। २६ ।।
अ.७ शौ.२७
भगवत्तत्त्वविज्ञानप्रतिबन्धकं मूलाज्ञानातिरिक्तं प्रश्नद्वारेण उदाहरति - केनेत्यादिना पुनश्शब्दात् प्रतिबन्धकान्तरविवक्षा गम्यते । अपरोक्षम् अवान्तरप्रतिबन्धकम् ()इदमा गृह्यते। विशेषम् आकांक्षापूर्वकं निक्षिपति - केनेति। विशेषापेक्षायामिति। द्वन्द्वशब्देन ()गृहीतयोरपि इच्छाद्वेषयोः ग्रहणं द्वन्द्वशब्दार्थोपलक्षणार्थम् , इत्यभिप्रेत्य आह - तावेवेति। तयोः ()अपर्यायम् एकत्र अऩुपपत्तिं गृहीत्वा विशिनष्टि - यथाकालमिति। न च तयोः अनधिकरणं किञ्चिदपि ()भूतं संसारमण्डले संभवपति, इत्याह - सर्वभूतैरिति। तथापि कथं तयोः मोहहेतुत्वम् ॽ इत्याशङ्क्य, आह - तत्रेति। तयोः आश्रयः ()सप्तम्यर्थः। उक्तमेवार्थं कैमुतिकन्यायेन प्रपञ्चयति - नहीति। पूर्वभागानुवादपूर्वकम् उत्तरभागेन फलितम् आह - अत इति। प्रत्यगात्मनि अहंकारादिप्रतिबन्धप्रभावतः ज्ञानोत्पत्तेः असम्भवः अतश्शब्दार्थः। कुलप्रसूत्यभिमानेन स्वरूपशक्त्या च युक्तस्यैव यथोक्तप्रतिबन्ध - प्रतिविधानसामर्थ्यम् इति द्योतनार्थम् , भरात! परन्तप! इति सम्बोधनद्वयम् । तत्त्वज्ञानप्रतिबन्धे प्रकृतम् अवान्तरकारणम् उपसंहरति - मोहेति। जायमानभूतानां मोहपरतन्त्रत्वे फलितम् आह - यत इति। भगवतत्त्ववेदनाभावे तन्निष्ठत्ववैधुर्यं फलति, इत्याह - अत एवेति।। २७ ।।
अ.७ शौ.२८
यदिं सर्वाणि भूतानि जन्म प्रतिपद्यमानानि संमूढानि सन्ति भगवत्तत्त्वपरिज्ञानशून्यानि भगवद्भजनपराङ्मुखानि, तर्हि शास्त्रानुरोधेन भगवद्भजनम् उच्यमानम् अधि कर्याभावात् अनर्थकम् आपद्येत, इति शङ्कते - के पुनरिति। अनेकेषु जन्मसु सृकृतवशात् अपाकृतदुरितानां द्वन्द्वप्रयुक्तमोहविरहिणां ब्रह्मचर्यादिनियमवतां भगवद्भजनाधिकारित्वात् न शास्त्रविरोधोऽस्ति, इति परिहरति - उच्यत इति। तुशब्दद्योत्यम् अर्थम् आह - पुनरिति। उक्तार्थमात्रसिध्यथं समाप्तप्रायम् , इत्युक्तम् । प्रकृतोपयोगं पुण्यस्य कर्मणो दर्शयितुं विशिनष्टि - सत्वेति। उभयविधशुद्धेः द्वन्द्वनिमित्तमोहनिवृत्तिफलम् आह ते द्वन्द्वेति। मोहनिवृत्तेः भगवन्निष्ठापर्यन्तत्वम् आह - मजन्त इति। तेषां नानापरिग्रहवतां भगवद्भजनप्रतिहतिम् आशङ्क्य, आह - दृढेति।। २८ ।।
अ.७ शौ.२९
यथोक्तानाम् अधिकारिणां भगवद्भजनफलं प्रश्नद्वारा दर्शयति - न किमर्थंमिति। जरामरणादिलक्षणो यो बन्धः तद्विश्लेषार्थं भगवद्भजनम् , इत्यर्थः। संप्रति सगुणस्य सप्रपञ्चस्य मध्यमानुग्रहार्थं ध्येयत्वम् आह - मामाश्रित्येति। जरादिसंसारनिवृत्त्यर्थं निर्गुणं निष्प्रपञ्चं माम् उत्तमाधिकारिणो जानन्ति इत्युक्तम् `मामेव ये प्रपद्यन्ते' इत्यादो, इत्याह - जरेति। मध्यमाधिकारिणः प्रति आह - मामेति । परमेश्वराश्रयणं नाम विषयविमुखत्वेन भगवदेकनिष्ठत्वम् , इत्याह - मत्समाहितेति। प्रयतनं भवनन्निष्ठासिद्ध्यर्थं यहिरङ्गाणां यज्ञादीनाम् , अन्तरङ्गाणाञ्च श्रवणादीनाम् अनुष्ठानम् । प्रागुक्तं जगदुपादानं परं ब्रह्म। कथं ब्रह्म विदुःॽ इत्यपेक्षायाम् , समस्ताध्यात्मवस्तुत्वेन सकलकर्मत्वेन च तद्विदुः इत्याह - कृत्स्नमिति।। २९ ।।
अ.७ शौ.३०
न केवलं भगवन्निष्ठानां सर्वाध्यात्मिककर्मात्मकब्रह्मवित्त्वमेव, किंतु अधिभूतादि सहितं तद्वेदित्वमपि सिध्यति, इत्याह - साधिभूतेति। अध्यात्मम् , कर्म, अधिभूतम् , अधिदैवम् , अधियज्ञश्च इति पञ्चकम् एतद्-ब्रह्म ये विदुः, तेषां यथोक्तज्ञानवतां समाहितचेतसाम् आपदवस्थायामपि भगवत्तत्त्वज्ञानम् अप्रतिहतं तिष्ठति, इत्याह - प्रयाणेति।  अपि, च, इति निपाताभ्याम् , तस्याम् अवस्थायां करणग्रामस्य व्यग्रतया ज्ञानासंभवेऽपि मयि समाहितचित्तानाम् उक्तज्ञानवतां भगवत्तत्त्वज्ञानम् अयत्नलभ्यम् , इति द्योत्यते। तद् अनेन सप्तमेन उत्तमम् अधिकारिणं प्रति ज्ञेयं निरूपयता तदर्थमेव सर्वात्मकत्वादिकम् उपदिशता प्रकृतिद्वयद्वारेण सर्वकारणत्वातु इति च वदता तत्पदवाच्यं तल्लक्ष्यं च उपक्षिप्तम् ।। ३० ।।
इति श्रीमत्परमहंस - परिव्रजकाचार्य - श्रीमच्छुद्धानन्दपूज्यपादशिष्यानन्दज्ञानविरचिते
श्रीमद्भगवद्गीताशाङ्करभाष्यव्याख्याने सप्तमोऽध्यायः।। ७ ।। 






