पञ्चमोऽध्यायः।
अ.५ शौ.१
	पूर्वोत्तराध्याययोः संबन्धमभिदधानो वृत्तानुवादपूर्वकम् अर्जुनप्रश्नस्याभिप्रायं प्रदर्शयितुं प्रक्रमते - कर्मणीत्यादिना इत्याभ्य कर्मण्यकर्मदर्शनमुक्त्वा तत्प्रशंसा प्रसारिता, इत्याह - स युक्त इति। ज्ञानवन्तं सर्वाणि कर्माणि लोकसंग्रहार्थं कुर्वन्तं ज्ञानलक्षणेनाग्निना दग्धसर्वकर्माणं - कर्मप्रयुक्तबन्धविधुरं, विवेकवन्तो वदन्तीति, ज्ञानवतो ज्ञानफलभूतं संन्यासं विवक्षन् विविदिषोः साधनरूपमपि संन्यासं भगवन्विवक्षितवान् , इत्याह - ज्ञानाग्नीति। निराशीरित्यारम्य शरीरस्थितिमात्रकारणं कर्म, शरीरस्थितावपि सङ्गरहितः सन् आचरन् , धर्माधर्मफलभागी न भवतीत्यपी पूर्वोत्तराभ्यामध्यायाभ्यां द्विविधं संन्यासं सूचितवान् , इत्याह - शारीरमिति। यदृच्छेत्यादावपि संन्यासः सूचितः तर्द्धमफलायोपदेशात् , इत्याह - यदृच्छेति। ज्ञानस्य यज्ञत्वसंपादनपूर्वकं प्रशंसावचनादपि कर्मसंन्यासो दर्शितो ज्ञाननिष्ठस्य, इत्याह - ब्रह्मार्पणमिति। ज्ञानयज्ञस्तुत्यर्थं नानाविधान् यज्ञान् अनूद्य तेषां देहादिव्यापारजन्यत्ववचनेन आत्मनो निर्व्यापारत्वविज्ञनिफलाभिलाषादपि यथोक्तमात्मानं विविदिषोः सर्वकर्मंसन्यासेऽधिकारो ध्वनित, इत्याह - कर्मजानिति। समस्तस्यैव अवशेषवर्जितस्य कर्मणो ज्ञाने पर्यवसानाभिधानाच्च जिज्ञासोः सर्वकर्मसन्यासः सूचितः, इत्याह - सर्वमिति।`तद्विद्धी'त्यादिना ज्ञानप्राप्त्युपायं प्रणिपातादि प्रदर्श्य, प्राप्तेन ज्ञानेनातिशयप्राहात्म्यवता सर्वकर्मणां निवृत्तिरेध, इति वदता च, ज्ञानार्थिनः संन्यासेऽधिकारो दर्शितो भगवता, इत्याह - ज्ञानाग्निरिति। ज्ञानेन समुच्छिन्नसंशयं तस्मादेव ज्ञानात्कर्माणि संन्यस्य व्यवस्थितमप्रमत्तं - वशीकृतकार्यकरणसंधातवन्तं प्रातिभासिकानि कर्माणि न निबध्नन्ति, इत्यपि द्विविधः संन्यासो भगवतोक्तः, इत्याह - योगेति। `कर्मणी'त्यारभ्य `योगसंन्यप्त्यकर्मण'मित्यन्तैरुदाहृतैर्वचनैः उक्तं संन्यासमुपसंहरति - इत्यन्तैरिति। तर्हि कर्मसंन्यासस्यैव जिज्ञासुना ज्ञानवता च आदरणीयत्वात् कर्मानुष्ठानम् अनादेयमापन्नमित्याशङ्य, उक्तमर्थान्तरमनुवदति - छित्त्वैनमिति। कर्मतत्त्यागयोरुक्तयोः एकेनैव पुुरुषेणानुष्ठेयत्वसंभवात् न विरोधोऽस्ति इत्याशङ्क्य, युगपद्वा क्रमेण वा अनुष्ठानम्, इति विकल्प्य, आद्यं दूषयति उभयोश्चेति। द्वितीयं प्रत्याह - कालभेदेनेति। उक्तयोर्द्वयोरेकेन पुरुषेणानुष्टेयत्वासंभवे, कथं कर्तव्यत्वसिद्धिः? इत्याशङ्क्याह - अर्थादिति। द्वयोरुक्तयोरेकेन ()युगपत्क्रमाभ्याम् अनुष्ठानानुपपत्तेरित्यर्थः। अन्यतरस्य कर्तव्यत्वे, कतरस्येति कुतो निर्णय? द्वयोः संनिधानाविशेषत् इत्याशङ्य, आह - यत्प्रशस्यतरमिति। भगवता कर्मणां संन्यासो योगश्चोक्तः, नच तयो समुच्चित्यानुष्ठानम् । तेन अन्यतरस्य श्रेष्ठस्य अनुष्ठेयत्वे, तद्-बुभुत्सया प्रश्नोपपत्तिः, इत्युपसंहरति - इत्येवमिति। नायं प्रष्टुरभिप्रायः, कर्मसंन्यासकर्मयोगयोर्भिन्नपुरुषानुष्ठेयत्वास्योक्तत्वात् , एकस्मिन्पुरुषे प्राप्त्यभावात् इति शङ्कते - नन्विति। चोद्यमङ्गीक्रित्य परिहरति - सत्यमेवेति। कीदृशस्तर्हि प्रष्ठुरभिप्रायः? येन प्रश्नप्रवृत्तिः इति पृच्छति - कथमिति। एकस्मिन्पुरुषे कर्मतत्त्यागयोः अस्तिप्राप्तिः, इति प्रष्टुरभिप्रायं प्रतिनिर्देष्टं प्रारभते - पूर्वोदाहृतैरिति। यथा `स्वर्गकाभोयजेत' इति स्वर्गकामोद्देशेन यागो विधीयते,नतु तस्यैवाधिकारो नान्यस्य इत्यपि प्रतिपाद्यते, वाक्यभेदप्रसङ्गात् ; तथा अनात्मवित् कर्ता संन्यासे पक्षे प्राप्तोऽनूद्यते, नचात्मवित्कर्तृकत्वमेव संन्यासस्य नियम्यते, वैराग्यमात्रेणाज्ञस्यापि संन्यासविधिदर्शनात्। तस्मात् कर्म त्यागयोः अविद्वत्कर्तृकत्वांमस्   संभवतीति भावः। भवतु संन्य सस्य कर्तव्यत्वविवक्षा, तथापि कथं प्रशस्यतरबुभुत्सया प्रश्नप्रवृत्तिः? इत्याशङ्क्य, आह - प्राधान्यमिति। तथापि कथमेकस्मिन्पुरुषे तयोरप्राप्तौ उक्ताभिप्रायेण प्रश्नवचनं प्रकल्प्यते? तत्राह - अनात्मविदपीति। आत्मविदो विद्यासामर्थ्यात् कर्मत्यागध्रौव्यवत् इतरस्यापि सति वैराग्ये, तत्त्यागस्यावश्यकत्वात् तत्र कर्ताऽसौ  प्राप्तः अत्रामूद्यते। तथाच कर्मतत्त्यागयोः एकस्मिन् अविदुषि प्राप्तेर्व्यक्तत्वात् उक्ताभिप्रायेण प्रशनपवृत्तिरविरुद्धा इत्यर्थः। संन्यासस्य आत्मवित्कर्तृकत्वमेवात्र विवक्षित किं न स्यात् ? इत्याशङ्क्य, कर्त्रन्तरपर्युदासः संन्यासविधिश्च इत्यर्थभेदे वाक्यभेदप्रसङ्गात् मैवमित्याह - न पुनरिति। ()इतिशब्दः वाक्यभेदप्रसङ्गहेतुद्योतनार्थः। ततः किम्? इत्याशङ्क्य, फलितमाह - एवमिति। कर्मानुष्टानकर्मसंन्यासयोः अविद्वत्कर्तृकत्वमप्यस्ति, इत्येवंमन्वानस्यार्जुनस्य प्रशस्यतरविविदिषया प्रश्नो नानुपपन्न इति संबन्धः। तयो समुच्चित्य अनुष्ठानसंभवे कथं प्रशस्यतरविविदिषा? इत्याशङ्क्य आह - पूर्वोक्तेनेति। उभयोश्चेत्यादौ उक्चप्रकारेण कर्मतत्त्यागयोर्मिथो विरोधात् न समुच्चित्यानुष्ठानं सावकाशमित्यर्थः। भवतु तार्हि यस्य कस्यचिदन्यतरस्यानुष्ठेयत्वमिति, कुत उक्ताभिप्रायेण प्रश्नप्रवृत्तिः? इत्याशङ्क्य आह - अन्यतरस्यति। उभयप्राप्तौ समुच्चयानुपपत्तौ अन्यतरपरिग्रहे विशेषस्यान्वेष्यत्वात् उक्ताभिप्रायेण प्रशनोपपत्तिः इत्यर्थः। इतश्च अविद्वत्कर्तृकयोः संन्यासकर्मयोगयोः कतरः श्रेयान् ? इति प्रष्टुरभिप्रायो भाति, इत्याह - प्रतिवचनेति। किं तत्प्रतिवचनं? कथं वा तन्निरूपणम् ? इति पृच्छति - कथमिति। तत्र प्रतिवचनं दर्शयति - संन्यासेति। तन्निरूपणं कथयति - एतदिति। तदुभयमिति नि श्रेयसकरत्वं कर्मयोगस्य श्रेष्ठत्वं च इत्यर्थः। ()गुणदोषविभागविवेकार्थं पृच्छति - किञ्चेति। अतः अस्मिन् आद्ये पक्षे किं दूषणम् ? अस्मिन्वा द्वितीये पक्षे किं फलम् ? इति प्रश्नार्थः। तत्र सिद्धान्ती प्रथमपक्षे दोषमादर्शयति - अत्रेत्यादिना। तदेवानुपपन्नत्वं व्यतिरेकद्वारा विवृणोति - यदीत्यादिना। निःश्रेयसकरत्वोक्तिरित्यत्र ()पारम्पर्येणेति द्रष्टव्यम्। विशिष्टत्वाभिधानमिति प्रतियोगिनोऽसहायत्वद् अस्य च शुद्धिद्वारा ज्ञानार्थत्वात् इत्यर्थः। आत्मज्ञस्य कर्मसंन्यासकर्मयोगयोः असंभवे दर्शिते, चोदयति  - अत्राहेति। चोदयिता निर्धारणार्थं विमृशति - किमित्यादिना। अन्यतरासंभवेऽपि संदेहात् प्रश्नोऽवतरति इत्याह - यदा चेति। यस्य कस्यचिदन्यतरस्य असंभवो भविष्यति इत्याशङ्क्य, कारणमन्तरेणासंभवो भवन् ()अतिप्रसङ्गी स्यात् , इति मन्वानःसन् आह - असंभव इति। आत्मविदः सकारणं कर्मयोगासंभवं सिद्धान्ती दर्शयति - अत्रेति। संग्रहवाक्यं विवृण्वन् आत्मावित्त्वं विवृणोति - जन्मादीति। तस्य यदुक्तं निवृत्तमिथ्याज्ञानत्वं, तदिदानीं व्यनक्ति प्तभ्यगिति। विपर्ययज्ञानमूलस्येत्यादिना उक्तं प्रपञ्चयति - ऩिष्क्रेयेति। यथोक्तसंन्यासमुक्त्वा ततो विपरीतस्य कर्मयोगस्याभावः प्रतिपाद्यत इति संबन्धः। वैपरीत्यं स्फोरयन् कर्मयोगमेव विशिनष्टि- मिथ्याज्ञानेति। ()मिथ्या च तत् अज्ञानं चेति अनाद्यनिर्वाच्यमज्ञानं, तन्मूलः अहं कर्ता इत्यात्मनि कर्तृंत्वाभिमानः तज्जन्यः, तस्येति यावत्। यथोक्तं संन्यासमुक्त्वा यथोक्तकर्मयोगस्य असंभवप्रतिपादने हेतुमाह - सम्यग्ज्ञानेति। कुत्र तदभावप्रतिपादनं? तदाह - इहेति। उक्तं हेतुं कृत्वा आत्मज्ञस्य कर्मयोगासंभवे फलितमाह - यस्मादिति। इह शास्त्रे तत्र तत्रेत्यादौ उक्तमेव व्यक्तीकर्तुं पृच्छति - केषु केष्विति। तानेव प्रदेशान्दर्शयति - अत्रेति। आत्मस्वरूपनिरूपणप्रदेशेषु संन्यासप्रतिपादनाद् आत्मविदः संन्यासो विवक्षितश्चेत् , तर्हि कर्मयोगोऽपि तस्य कस्मान्न भवति? प्रकरणाविशेषात् , इति शङ्कते - ननु चेति। आत्मविद्याप्रकरणे कर्मयोगप्रतिपादनमुदाहरति - तद्यथेति। प्रकरणात् आत्मविदोऽपि कर्मयोगस्य सम्भवे फलितमाह - अतश्चेति। आत्मज्ञानोपायत्वेनापि प्रकरणपाठसिद्धौ ज्ञानादूर्ध्वं न्यायविरुद्धं कर्म कल्पयितुमशक्यमिति परिहरति - अत्रोच्यत इति। सम्यग्ज्ञानमिथ्याज्ञानयोः तत्कार्ययोश्च भ्रमनिवृत्तिभ्रमसद्भावयोः मिथो विरोधात्कर्तृत्वादिभ्रममूलं कर्म सम्यग्ज्ञानादूर्ध्वं न संभवतीत्यर्थः। आत्मज्ञस्य कर्मयोगासंभवे हेत्वन्तरमाह - ज्ञानयोगेनेति। इतश्चात्मविदो ज्ञानादूर्ध्वं कर्मयोगो न युक्तिमान् , इत्याह - कृतकृत्यत्वेनेति। ज्ञानवतो नास्ति कर्म इत्यत्र कारणान्तरमाह - तस्येति। तर्हि ज्ञानवता कर्मयोगस्य हेयत्ववत् जिज्ञासुनापि तस्य त्याज्यत्वं, ज्ञानप्राप्त्या तस्यापि पुरुषार्थसिद्धेः, इत्याशङ्क्य, जिज्ञासोरस्ति कर्मयोगापेक्षा इत्याह - न कर्मणामिति। स्वरूपोपकार्यङ्गमन्तरेण अङ्गिस्वरूपानिष्यत्तेः। ज्ञानानार्थिना कर्मयोगस्य शुद्ध्यादिद्वारा ज्ञानहेतोरादेयत्वमित्यर्थः। तर्हि ज्ञानवतमपि ज्ञानफलोपकारित्वेन कर्मयोगो मृग्यताम् , इत्याशङ्क्य आह - योगारूढस्येति। उत्पन्नसम्यग्ज्ञानस्य कर्माभावे शरीरस्थितिहेतोरपि कर्मणोऽसंभावत् न तस्य शरीरस्थितिः, तदस्थितौ च कुतो जीवन्मुक्तिः? तदभावे च कस्योपदेष्टृत्वम् ? उपदेशाभावे च कुतो ज्ञानोदयः स्यात् ? इत्याशङ्क्य, आह - शारीरमिति। विदुषोऽपि शरीरस्थितिरास्थिता चेत् , तन्मात्रप्रयुक्तेषु दर्शनश्रवणादिषु कर्तृत्वाभिमानोऽपि स्यात् , इत्याशङ्क्य आह - नैवेति। तत्त्ववित् इत्यनेन च समाहितचेतस्यतया करोमीति प्रत्ययस्य सदैव अकर्तव्यत्वोपदेशादिति संबन्धः। यत्तु विदुषः शरीरस्वितिनिमित्तकर्माभ्यनुज्ञाने तस्मिन्कर्तृत्वाभिमानोऽपि स्यादिति, तत्राह - शरीरेति। आत्मयाथात्म्यविदः तेष्वपि नाहं करोमीति प्रत्ययस्य नैव किंचित्करोमीत्यादौ अकर्तृत्वोपदेशात् न कर्तृत्वाभिमानसंभावना इत्यर्थः। यथोक्तोपदेशानुसंधानाभावे विदुषोऽपि करोमीति स्वाभाविकप्रत्ययद्वारा कर्मयोगः स्यात् , इत्याशङ्क्य, आह - आत्मतत्त्वेति। यद्यपि विद्वान् यथोक्तमुपदेशं कदाचित् नानुसंधत्ते, तथापि तत्त्वविद्याविरोधात् मिथ्याज्ञानं तन्निमित्तं कर्म वा तस्य संभावयितुमशक्यमित्यर्थः। आत्मवित्कर्तृकयोः संन्यासकर्मयोगयोरयोगात् तयोर्निः श्रेयसकरत्वम् अन्यतरस्य विशिष्टत्वम् , इत्येतदयुक्तमिति सिद्धत्वात् द्वितीयं पक्षमङ्गीकरोति - यस्मादित्यादिना। तदीयाच्च कर्मसंन्यासात् कर्मयोगस्य विशिष्टत्वाभिधानमिति संबन्धः। ननु कर्मयोगेन शुद्धबुद्धेः संन्यासो जायमानः तस्यादुत्कृष्यते, कथं तस्मात्कर्मयोगस्येत्कृष्टत्ववाचोयुक्तिर्युक्ता? इति तत्राह - पूर्वोक्तेति। वैलक्षण्यमेव स्पष्टयति - सत्येवेति। स्वाश्रमविहितश्रवणादौ कर्तृत्वविज्ञाने सत्येव पूर्वाश्रमोपात्तकर्मैकदेश - विषयसंन्यासात् कर्मयोगस्य श्रेयस्त्ववचनं `नैतादृशं ब्राह्मणस्यास्ति वित्तम् '(म.भा. १२-१७५ .३७) इत्यादिस्मृतिविरुद्धम् , इत्याशङ्क्य, आह - यमनियमादीति।  
`आनृशंस्यं क्षमा सत्यमहिंसा दम आर्जवम्।
प्रीतिः प्रसादो माधुर्यमक्रोधश्च यमा दश ।।
दानमिज्या तपो ध्यानं स्वाध्यायोपस्थनिग्रहौ ।
व्रतोपवासौ मौनं च स्नानं च नियमा दश।।'
	इत्युक्तैर्यमनियमैः अन्यैश्चाश्रमधर्मैः विशिष्टत्वेनानुष्ठातुमशक्यत्वात् , उक्तसंन्यासात्कर्मयोगस्य विशिष्टत्वोक्तिर्युक्ता इत्यर्थः। ()नहि कश्चिदिति न्यायेन कर्मयोगस्य इतरापेक्षया सुकरत्वाच्च तस्य विशिष्टत्ववचनं श्लिष्टमित्याह - सुकरत्वेन चेति। प्रतिवचनवाक्यार्थालोचनात्सिद्धमर्थमुपसंहरति - इत्येवमिति। संन्यासकर्मयोगयोर्मिथोविरुद्धयोः समुच्चित्यानुष्ठातुमशक्ययोः अन्यतरस्य कर्तव्यत्वे, प्रशस्यतरस्य ()तद्भावात् ()तद्भावस्य चानिर्धारितत्वात् , ()तन्निर्दिधारयिषया प्रश्नः स्यादिति, प्रश्नवाक्यार्थपर्यालोचनया प्रष्टुरभिप्रायो यथा पूर्वमुपदिष्टः, तथा प्रतिवचनार्थनिरूपणेनापि तस्य निश्चितत्वात् प्रश्नोपपत्तिः सिद्धा इत्यर्थः। ननु तृतीये यथोक्तप्रश्नस्य भगवता निर्णीतत्वात् नात्र प्रश्नप्रतिवचनयोः सावकाशत्वमित्याशङ्क्य, विस्तरेण उक्तमेव संबन्धं पुनः संक्षपतो दर्शयति - ज्यायसी चेदिति। सांख्ययोगयोर्भिन्नपुरुषानुष्ठेयत्वेन निर्णीतत्वात् न पुनः प्रश्नयोग्यत्वमित्यर्थः। इतोऽपि न तयोः प्रश्नविषयत्वम् , इत्याह - नचेति। एवकारविशेषणात् ज्ञानसहिसंन्यासस्य सिद्धसाधनत्वं भगवतोऽभिमतम्।`छित्त्वैनं संशयं योगमातिष्ठ'(४-४२) इति च कर्मयोगस्य विधानात् तस्यापि सिद्धसाधनत्वमिष्टम् । ततश्च निर्णीतत्वात् न प्रश्नः तद्विषयः सिध्यतीत्यर्थः। केनाभिप्रायेण तर्हि प्रश्नः स्यात् ? इत्याशङ्क्य, ज्ञानरहितसंन्यासात् कर्मयोगस्य प्रशस्यरत्वबुभुत्सया, इत्याह - ज्ञानरहित इति। 
	प्रष्टुरभिप्रायम् एवं प्रदर्श्य प्रश्नोपपत्तिमुक्त्वा प्रश्नमुत्थापयति - संन्यासमिति। तर्हि द्वयं त्वयानुष्ठेयमित्याशङ्क्य, तदशक्तेरुक्तत्वात् प्रशस्यतरस्यानुष्ठानार्थं तदिदम् इति निश्चित्य वक्तव्यम् , इत्याह - यच्छ्रेय इति। काम्यानां प्रतिषिद्धानां च कर्मणां परित्यागो मयोच्यते, न सर्वेषाम् , इत्याशङ्क्य, कर्मण्यकर्म (४-१८) इत्यादौविशेषदर्शनात् , मैवम् इत्याह - शास्त्रीयाणामिति। अस्तु तर्हि शास्त्रीयाशास्त्रीययोरशेषयोरपि कर्मणोः त्यागः, नेत्याह - पुनरिति। तर्हि कर्मत्यागः तद्योगश्च, इत्युभयमाहर्तव्यमित्याशङ्क्य, विरोधात् मैवम् इत्यभिप्रेत्य  आह - अत इति। द्वयोः एकेन अनुष्ठानायोगस्योक्तत्वात् कर्तव्यत्वोक्तेश्च संशयो जायते। तमेव संशयं विशदयति - किं कर्मेति। प्रशस्यतरबुभुत्सा किमर्था? इत्याशङ्क्य आह - प्रशस्यतरं चेति। तस्यैवानुष्ठेयत्वे प्रश्नस्य सावकाशत्वमाह - अतश्चेति। तदेव प्रशस्यतरं विशिनष्टि - यदनुष्ठानादिति। तदेकम् - अन्यतरत् , मेब्रूहीति। सबन्धः। उभयोरुक्तत्वे सति किमित्येकं वक्तव्यमिति नियुज्यते? तत्राह - सहेति। कर्मतत्त्यागयोर्मिथो विरोधादित्यर्थः।।१ ।। 
अ.५ शौ.२
प्रश्नमेवमुत्थाप्य, प्रतिवचनमुत्थापयति - स्वाभिप्रायमिति। निर्णयाय - तद्वारेण परस्य संशयनिवृत्त्यर्थमित्यर्थः। एवं प्रश्ने प्रवृत्ते कर्मयोगस्य सौकर्यमभिप्रेत्य प्रशस्यतरत्वमभिधित्सुः भगवान् प्रतिवचनं किमुक्तवान् ? इत्याशङ्क्य, आह - संन्यास इति। उभयोरपि तुल्यत्वशङ्कां वारयति - तयोस्त्विति। कथं तर्हि ज्ञानस्यैव मोक्षोपायत्वं विवक्ष्यते? तत्राह - ज्ञानोत्पत्तीति। तर्हि द्वयोरपि प्रशस्यत्वम् अप्रशस्यत्वं वा तुल्यम् , इत्याशङ्क्य, आह - उभाविति।ज्ञानसहायस्य कर्मसंन्यासस्य कर्मयोगपिक्षया विशिष्टत्वविवक्षया विशिनष्टि - केवलादिति।। २ ।।
अ.५ शौ.३
कर्म हि बन्धकारणं प्रसिद्धं, तत्कथं निःश्रेयसकरं स्याद् ? इति शङ्कते - कस्मादिति। अकर्त्रत्मविज्ञानात्प्रागपि सर्वदा असौ संन्यासी ज्ञेयः, यो रागद्वेषौ क्कचिदपि न करोति, इत्याह - इत्याहेति। यथा अनुष्ठीयमानानि कर्माणि संन्यासिनं न निबध्नन्ति, कृतानि च वैराग्येन्द्रियसंयमादिना निवर्तन्ते ; तथैव अनभिसंहितफलानि नित्यनैमित्तिकानि ()योगिनमपि न निब्ध्नन्धि, निवर्तयन्ति च संचितं दुरितम् , इत्यभिप्रेत्य, आह - निद्वन्द्वो हीति। कर्मयोगिनो नित्यसंन्यासित्वज्ञानम् अन्यथाज्ञानत्वात् मिथ्याज्ञानम् , इत्याशङ्क्य, आह - एवंविव इति। कर्मिणोऽपि रागद्वेषाभावेन संन्यासित्वां ज्ञतुमुचितम् इत्यर्थः। रागद्वेषरहितस्य अनायासेन बन्धप्रध्वंससिद्धेश्च युक्तं तस्य संन्यासित्वम् , इत्याह - निर्द्वन्द्व इति।। ३ ।। 
अ.५ शौ.४
यदुक्तं संन्यासकर्मयोगयोर्निःश्रेयसकरत्वं, तद् आक्षिपति - संन्यासेति। तत्र उत्तरत्वेन उत्तरश्लोकमवतारयति - इति प्राप्त इति। विवेकिनः तर्हि कथं  वदन्ति? इत्याकाङ्क्षायाम् , आह - एकमिति। संस्व्याम् आत्मसमीक्षाम् अर्हतीति सांख्यं - संन्यासः, योगस्तु कर्मयोगः, तावुभावपि। पृथगित्यस्य अर्थमाह - विरुद्धेति। शास्त्रार्थविवेकशून्यत्वं बालत्वम्। उत्तरार्धमवतारयितुं भूमिकां करोति - पण्डितास्त्विति। ज्ञानिनो योगिनश्चेति शेषः। द्वयोः अविरुद्धफलत्वमेव प्रश्नपूर्वकं प्रकटयति - कथमित्यादिना। एकं साधनमनुष्ठितवतः द्वयोरपि फलं भवतीति विरुद्धम् , इत्याशङ्क्य आह - उभयोरिति। सांख्ययोगयोः संन्यासकर्मानुष्ठानयोः तत्त्वज्ञानद्वारा निःश्रेयसफलत्वात् न विरुद्धफलत्वशङ्का इत्यर्थः। सांख्यायोगयोः एकफलत्ववचनं प्रकरणाननुगुणम् , इति शङ्कते - नन्विति। अप्रकृतत्वमसिद्धम् , इति परिहरति - नैष दोष इति। संन्यासं कर्मणामित्यादिना संन्यासं कर्मयोगं चाङ्गीकृत्य प्रश्ने, संन्यासः कर्मयोगश्चेत्यादिना तथैव प्रतिवचने च, कथं सांख्ययोगयोः अत्यागेन स्वाभिप्रेतं च विशेषं संयोज्य भगवान् प्रतिवचनं ददौ, इति योजना। यदुक्तं - स्वाभिप्रेतं च विशेषं संयोज्य - इति, तदेतत् व्याक्तीकरोति - तावेवेति। समबुद्धित्वादि इत्यादिशब्देन ज्ञानोपायभूतः शमादिः आदीयते। प्रकृतयोरेव संन्यासकर्मयोगयोः उपादाने फलितमाह - अत इति। सांख्ययोगौ इत्यादिश्लोकव्याख्यानसमाप्तिः इतिशब्दार्थः।। ४ ।।
अ.५ शौ.५
प्रश्नपूर्वकं श्लोकान्तरमवतारयि - एकस्यापीति। केचिदेव तयोरेकफलत्वं पश्यन्ति इत्याशङ्य, तेषामेव सम्यग्दर्शित्वं, नेतरेषाम् , इत्याह -एकमिति। तिष्ठत्यस्मिन् , न च्यवते पुनः इति ()व्युत्पत्तिमाश्रित्य आह - मोक्षाख्यमिति। योगशब्दार्थमाह - ज्ञानप्राप्तीति। ये हि जिज्ञासवः सर्वाणि कर्माणि भगवत्प्रीत्यर्थत्वेन तेषां फलाभिलाषमकृत्वा ज्ञानप्राप्तौ बुद्धिशुद्धिद्वारेण उपायत्वेन अनुतिष्ठन्ति, ते अत्र योगाः विवक्ष्यन्ते। ()अच्प्रत्यस्य मत्वर्थत्वं गृहीत्वा, उक्तं - योगिन इति। सवोंऽपि द्वैतप्रपञ्चो न वस्तुभूतः, मायाविलासत्वात् , आत्मा तु, अविक्रियो अद्वितीयो वस्तुसन् इति प्रयोजकज्ञानं परमार्थज्ञानं, तत्पूर्वकसंन्यासद्वारेण कर्मिभिरपि तदेव स्थानं प्राप्याम् , इत्येकफलत्वं संन्यासकर्मयोगयोः अविरुद्धं, इत्याह - तैरपीति। फलैकत्वे फलितमाह - अत इति।। ५ ।।
अ.५ शौ.६
यदि यथोक्तज्ञानपूर्वकसंन्यासद्वारा कर्मिणामपि श्रेयेऽवाप्तिरिष्टा, तर्हि संन्यासस्यैव श्रेयस्त्वं प्राप्तम् , इति चोदयति - एवं तर्हीति। संन्यासस्य श्रेष्ठत्ये कर्मयोगस्य प्रशस्यत्ववचनमनुचितम् , इत्याह - कथं तर्हिति। पूवोंक्तमेव अभिप्रायं स्मारयन् परिहरति - श्रृण्विति। कर्मयोगस्य विशिष्टत्ववचनं ()तत्रेति परामृष्टम्। तदेव कारणं कथयति - त्वयेत्यादिना। केवलं विज्ञानरहितमिति यावत्। तयोरन्यतरः कः श्रेयानिति इतिशब्दोऽध्याहर्तव्यः। त्वदीयं प्रश्नमनुसृत्य  तदनुगुणं प्रतिवचनं ज्ञानमनपेक्ष्य, तद्रहितात् केवलादेव संन्यासात् योगस्य विशिष्टत्वमिति यथोक्तम् , इत्याह - तदनुरूपभिति। ज्ञानापेक्षः संन्यासः तर्हि कीदृक् ? इत्याशङ्क्याह - ज्ञानेति। तर्हि कर्मयोगे कथं योगशब्दः संन्यासशब्दो वा प्रयुज्यते? तत्राह - यस्त्विति। तादर्थ्यात् परमार्थज्ञानशेषत्वात् इति यःवत्। तदेव तादर्थ्यं प्रश्नपूर्वकं प्रसाधयति - कथमित्यादिना। कर्मानुष्ठानाभावे बुद्धिशुद्ध्यभावात् परमार्थसंन्यासस्य सम्यग्ज्ञानात्मनो न प्राप्तिः इति व्यतिरेकमुपन्यस्य, अन्वयमुपन्यस्यति - योगेति। पारमार्थिकः सम्यग्ज्ञानात्मकः। सामग्न्यभावे कार्यप्राप्तिरयुक्ता, इति मत्वा आह - ()दुःखमिति। योगयुक्तत्वं व्याचष्टे - वैदिकेनेति। ईश्वरस्वरूपस्य सविशेषस्येति शेषः। ब्रह्मेति व्याख्येयं पदम् उपादाय व्याचष्टे - प्रकृत इति। तत्र ब्रह्मशब्दप्रयोगे हेतुमाह - परमात्मेति। लक्षणशब्दो ()गमकविषयः। संन्यासेब्रह्मशब्दप्रयोेगे तैत्तिरीयकश्रुतिं प्रमाणयति - न्यास इति। कथं संन्यासे हिरण्यगर्भवाची ब्रह्मशब्दः प्रयुज्यते? द्वयोरपि परत्वाविशेषात् , इत्याह - ब्रह्मा हीति। ब्रह्मशब्दस्य संन्यासविषयत्वे फलितं वाक्यार्थमाह - ब्रह्मेत्यादिना। नद्याः स्रोतांसीव निम्नप्रवणानि कर्मभिः अतितरां परिपक्ककषायस्य करणानि सर्वतो व्यापृतानि निरस्तशेषकूटस्थप्रत्यगात्मान्वेषणप्रवणानि भवन्ति इति। कर्मयोगस्य परमार्थसंन्यासप्राप्त्युपायत्वे फलितमाह - अत इति।। ६ ।।
अ.५ शौ.७ 
ननु पारिव्राज्यं परिगृह्य श्रवणादिसाधनम् असकृदनुतिष्ठतो लब्धसम्यग्बोधस्यापि यथापूर्व कर्माणि उपलभ्यन्ते। तानि च बन्धहेतवो भविष्यन्ति, इत्याशङ्क्य, श्लोकान्तरम् अवतारयति - यदा पुनरिति। सम्यग्दर्शनप्राप्त्युपायत्वेन यदा पुनः अयं पुरुषो योगयुक्तत्वादिविशेषणः सम्यग्दर्शी संपद्यते, तदा प्रातिभासिकीं प्रवृत्तिम् अनुसृत्य कुर्वन्नपि न लिप्यत इति योजना। योगेन - नित्यनैमित्तिककर्मानुष्ठानेन, इति यावत्। आदौ नित्याद्यानुष्ठानवतो रजस्तमोमलाभ्याम् अकलुषितं सत्त्वं सिध्यति, इत्याह - विशुद्धेति। बुद्धिशुद्धौ, कार्यकरणसंधातस्यापि स्वाधीनत्वं भवति, इत्याह - विजितेति। तस्य यथोक्तविशेषणवतो जायते सम्यग्दर्शित्वम् , इत्याह - सर्वभूतेति। सम्यग्दर्शिनः तर्हि तर्मानुष्ठानं कुतस्त्यं? तदनुष्ठाने वा कुतो बन्धविश्लेषसिद्धिः? इत्याशङ्क्य, आह - स तत्रेति। सम्यग्दर्शनं ()सप्तम्यर्थः।। ७ ।।
अ.५ शौ.८
कर्माणि अङ्गीकृत्य तैः अस्य विदुषो बन्धो नास्ति इत्युक्तम्। इदानीं वस्तुतः तस्य कर्माण्येव न सन्ति, इत्याह - नचेति। लोकदृष्ट्या विदुषोऽपि कर्माणि सन्ति, इत्याशङ्क्य, स्वदृष्ट्या तदभावमभिप्रेत्य, आह - नैवेति।। ८ ।।
अ.५ शौै.९
सार्धं समनन्तरश्लोकम् आकाङ्क्षापीर्वकम् उत्थापयति - कदेत्यादिना। चक्षुरादिज्ञानेन्द्रियैः वागादिकर्मेन्द्रियैः प्राणादिवायुमेदैः अन्तःकरणचतुष्टयेन च तत्तच्चेष्टानिर्वंर्तनावस्थायां तत्तदर्थेषु सर्वा प्रवृत्तिः इन्द्रियाणामेव,इत्यनुसंदधानः नैव किंचित्करोमीति विद्वान् प्रतिपद्यते, इत्यर्थः। यथोक्तस्य विदुषः विध्यभावेऽपि विद्यासामर्थ्यात् प्रतिपत्तिकर्मभूतं कर्मसंन्यासं फलात्मकम् अभिलषति - यस्येति। अज्ञस्येव विदुषोऽपि कर्मसु प्रवृत्तिसंभवात् , कुतः संन्यासे अधिकारः स्याद् ? इत्याशङ्क्य, आह - नहीति।। ९ ।।
अ.५ शौ.१० 
तर्हि विद्वानिव, अविद्वानपि कर्मणि न प्रवर्तेत, पापोपहतिसंभवात् , इत्याशङ्क्य, आह - यस्त्विति। यथा भृत्यः स्वाम्यर्थं कर्माणि करोति न स्वफलमपेक्षते, तथैव यो अविद्वन् मोक्षेऽपि सङ्गं त्यक्त्वा भगवदर्थमेव सर्वाणि कर्माणि करोति, न स स्वकर्मणा बध्यते। नहि पद्मपत्रम्। अम्भसा संबध्यते, तद्वत् इत्यर्थः।। १० ।।
अ.५ शौै.११
विदुषः तर्हि कृतेन कर्मणा किं स्याद् ? इत्याशङ्य, आह - केवलमिति। अज्ञस्य ईश्वरार्पणबुद्ध्या अनुष्ठितं कर्म बुद्धिशद्धिफलम् , इत्यत्रैव हेतुमाह - यस्मादिति। केवलशब्दस्य प्रत्येकं संबन्धे प्रयोजनम् आह - सर्वव्यापारेष्विति। कर्मणः। चित्तशुद्धिफलत्वे तादर्थ्येन कर्मानुष्ठानमेव तव कर्तव्यमिति, यस्मादित्यस्यापेक्षितं वदन् फलितम् आह - तस्मादिति।।११।।
अ.५ शौ.१२
इतश्च सङ्गं त्यक्त्वा कर्मानुष्ठानं त्वया कर्तव्यम् , इत्याह - यस्माच्चेति। युक्तः सन् फलं त्यक्त्वा कर्म कुर्वन् मोक्षाख्यां शान्तिं यस्यादाप्नोति, तस्माच्च त्वया सङ्गं त्यक्त्वा कर्म कर्तव्यम् , इति योजन। विपक्षे दोषमाह - अयुक्त इति। युक्तत्वं व्याकरोति - ईश्वरायेति। फलं परित्यज्य कर्म कुर्वन् , इति शेषः।नैष्ठिकी शान्तिः इत्येतदेव विशदयति - सत्त्वेति। द्वितीयम् अर्धं विभजते - यस्त्विति। असमाधाने दोषात् अर्जुनस्य नियोगं दर्शयति - अतस्त्वमिति।। १२ ।।
अ.५ शौ.१३
तर्हि फले सक्तिं त्यक्त्वा, सर्वैरपि कर्तव्यमिति कर्मसंन्यासस्य निरवकाशत्वम् इत्याशङ्क्य, अविदुषः सकाशाद् विदुषो विशेषं दर्शयति - यस्त्विति। सर्वकर्मपरित्यागे प्राप्तं मरणं व्यावर्तयति - आस्त इति। वृत्तिं लभमानोऽपि शरीतापेन आध्यात्मिकादिना तप्यमानः तिष्ठति इति चेत् , नेत्याह - सुस्वमिति। कार्यकरणसंधातपारवश्यं पर्युदस्यति - वशीति। आसनस्य अपेक्षितम् अधिकरणं निर्दिशति - नवेति। देहसंबन्धामिमानाभासवत्त्वम् आह - देहीति। मनसा सर्वकर्मसन्यासेऽपि लोकसंग्रहार्थं बहिः सर्वं कर्म कर्तव्यम् , इति प्राप्तं प्रत्याह - नैवेति। तान्येव सर्वाणि कर्माणि परित्याज्यानि विशिनष्टि - नित्यमिति। तेषां परित्यागे हेतुमाह - तानीति। यदुक्तं सुखप्तास्त इति, तद् उपपादयति - त्यक्तेति। जितेन्द्रियत्वं कायवशीकरस्यापि उपलक्षणम् । द्वे श्रोत्रे, द्वे चक्षुषी, द्वे नासिके, वागेका, इति सप्त शीर्षण्यानि शिरोगतानि शब्दाद्युपलब्धिद्वाराणि। अथापि कथं नवद्वारत्वम् ? अधोगताभ्यां पायूपस्थाभ्यां सह, इत्याह - अर्वागिति। शरीरस्य पुरसाम्यं स्वामिना पौरैश्च अधिष्ठितत्वेन दर्शयति - आत्मेत्यादिना। यद्यपि देहे जीवनत्वात् देहसंबन्धामिमानाभासवान् अवतिष्ठते, तथापि प्रवासीव परगेहे तत्पूजापरिभावदिभिरप्रहृष्यन् अविषीदन् व्यामोहादिरहितश्च तिष्ठति, इति मत्वा, आह - तस्मिन्निति विशेषणम् आक्षिपति - किमिति। तदनुपपत्तिमेव दर्शयति - सर्वो हीति। सर्वसाधारणे देहावस्थाने, संन्यस्य देहे तिष्ठति विद्वान् , इति विशेषणम् अकिंचित्करमिति फलितमाह - तत्रेति। विशेषणफलं दर्शयन् उत्तरम् माह - उच्यत इति।  किमविवेकिनं प्रति विशेषणानर्थक्यं चोद्यते ! किं वा विवेकिनं प्रति? इति विकल्प्य, आद्यम् अङ्गीरोति - यस्त्विति। अज्ञत्वं देहित्वे हेतुः। तदेव देहित्वं स्फुटयति - देहेति। संधातात्मदर्शिनोऽपि देहे स्थितिप्रतिभाप्तः स्याद् , इति चेत् नेत्याह - नहीति। द्वितीयं दूषयति - देहादीति। गृहादिषु देस्यावस्थानेन आत्मावस्थानभ्रपव्यावृत्त्यर्थं देहे विद्वान् आस्त इति  विशेषणम् उपपद्यते ; विवेकवतो देहे अवस्थानप्रतिभाससंभवात् इत्यर्थः। ननु विवेकिनो देहावस्थानप्रतिभानेऽपि वाङ्भनोदेहव्यापारात्मनां कर्मणां तस्मिन् प्रसङ्गाभावात् , तत्त्यागेन कुतः तस्य देहेऽवस्थानम् उच्यते? तत्राह - परकर्मणां चेति। ननु विवेकिनो दिगाद्यनवच्छिन्नबाह्याभ्यन्तराविक्रियब्रह्मात्नतां मन्यमानस्य कुतो देहे अवस्थानम् आस्थातुं शक्यते? तत्राह - उत्पन्नेति। तत्र हेतुमाह - प्रारब्धेति। यदि प्रारब्धफलं धर्माधर्मात्मकं कर्म तस्योपभुक्तस्य शेषात् अनुपभुक्ताद्देहादिसंस्कारोऽनुवर्तते तदनुवृत्त्या च तत्रैव देहे विशेष विज्ञानम् अवस्थानविषयम् उपपद्यते ; अतो विवेकवतः संन्यासिनो देहे अवस्थानव्यपदेशः संभवति, इत्यार्थः। अविद्वत्प्रत्यायापेक्षया विशेषणासंभवेऽपि विद्वत्प्रत्ययापेक्षया विशेषणम् अर्थवत् , इति उपसंहरति - देहएवेति। देहे स्वावस्थानविषयो विद्वत्प्रत्ययः, तदविषयश्चाविद्वत्प्रत्ययः, तयो एवं भेदे विद्वत्प्रत्ययोपेक्षया विशेषणम् अर्थवत् , इति उपसंहरन्नेव हेतुं विशदयति - विद्वदिति। आरोपितकर्तृत्वाद्यभावेपि स्वगतकर्तृत्वादि दुर्वारम् , इति आशङ्कामनूद्य, दूषयति - यद्यपीत्यादिना । क्रियासु प्रवर्तयन् आस्य इति पूर्वेण संबन्धः, ()पूर्वस्यापि शतुः एवमेव संबन्धः। कर्तृत्वं कारयितृत्वं च आत्मनो न, इत्यत्र विचारयति - किमिति। यत्कर्तृत्वं कारयितृत्वं च, तत्किं देहिनः स्वात्मसमवायि सदेव संन्यासात् न भवतीत्युच्यते? यथा गच्छतो देवदत्तस्य स्वगतैव गतिः, तत्स्थित्या त्यागान्न भवति, अथ वा स्वारस्येन कर्तृत्वं कारयितृत्वं च आत्मनो नास्तीति वक्तव्यम् ; आद्ये सक्रियत्वं, द्वितीय कूटस्थात्वमित्यर्थः। द्वितीयं पक्षमाश्रित्य उत्तरमाह - अत्रेति उक्तेऽर्थे वाक्योपक्रमम् अनुकूलयति - उक्तं हीति। तत्रैव वाक्यशेषमपि संवादयति - शरीरस्थोऽपीति स्मृत्युक्तेऽर्थे श्रुतिमपि दर्शयति - ध्यायतीवेति। उपाधिगतैव सर्वा विक्रिया, न आत्मनि स्वतो अस्ति, इत्यर्थः।। १३ ।।
अ.५ शौ.१४
आत्मनो यदुक्तं कारयतृत्वं नास्तीति, तत्प्रपञ्चयदि - नेत्यादिना। यद्यपि लोकस्य कर्तृत्वं न सृजति, इति नास्ति कारयितृत्वं, तथापि रथशकटादीनि कुर्वन् भवति कर्ता, इत्याशङ्य, आह - न कर्माणीति। तथापि भोजयितृत्वेन विक्रियावत्त्वं दुष्परिहरम् , इत्याशङ्क्य, आह - न कर्मेति। कस्य तर्हि प्रवर्तकत्वं? तदाह - स्वभावस्त्विति। कुर्विति कर्तृत्वं लोकस्य न सृजति आत्मा, इति संवन्धः। रथादीनां कर्मत्वं साधयति -()ईप्सितेति। आत्मनो देहादिस्वामित्वेन प्रभुत्वम्। रथादिकृतवतो लोकस्य रथादिफलेन संबन्धमपि न सृजति आत्मा, इत्यात्मानो भोजयितृत्वं प्रत्याचष्टे - नापीति। चतुर्थपादं शङ्कोत्तरत्वेन अवतारयति - यदीत्यादिना। स्वभाववादस्तर्हि, इत्याशङ्क्य, व्याकरोति - अविद्यालक्षणेति। प्रकृतेः विद्याभावत्वं व्युदसितुं  `माया' इत्युक्तम्। सा च सप्तमे वक्ष्यते। तेन ()प्रधानविलक्षणा, इत्याह - दैवी हीति।। १४ ।।
अ.५ शौ.१५
कर्तृत्वभोक्तृत्वैश्वर्याणि आत्मनः अविद्याकृतानि इत्युक्तम्। इदानीमीश्वरे संन्यस्तसमस्तव्यापारस्य तदेकशरणस्य दुरितं सुकृतं वा तदनुग्रहार्थं भगवान् आदत्ते, मदेकशरणो मत्प्रीत्यर्थं कर्म कुर्वाणो दुष्कृताद्यनुमोदनेन अनुग्राह्यो मयेति प्रत्ययभाकत्वात् , इत्याशङ्क्य, सोऽपि परमार्थतो न अस्य अस्ति अविक्रियत्वात् , इत्याह - परमार्थतस्त्विति। पूर्वार्धगतानि अक्षराणि व्याख्याय आकाङ्क्षापूर्वकम् उत्तरार्धमवतार्थ व्याचष्टे - किमर्थमित्यादिना ।।१५ ।।
अ.५ शौ.१६
तर्हि सर्वेषाम् अनाद्यज्ञानावृतज्ञानत्वात् व्यामोहाभावाच्च कुतः संसारनिवृत्तिः? इति? तत्राह - ज्ञानेनेति सर्वमिति पूर्णत्वमुच्यते। ज्ञेयस्यैव वस्तुनः तत्परमिति विशेषणम् । तद्ब्यचष्टे - परमार्थतत्त्वमिति।। १६ ।।
अ.५ शौ.१७
विदुषां विविदिषृणां च अन्तरङ्गाणि विद्यापरिपाकसाधनानि इति उपदिदिक्षुः उत्तरश्लोकस्य अपेक्षितं पूरयति - यत्परमिति। तस्मिन् परमार्थतत्त्वे परस्मिन् ब्रह्मणि, बाह्यं विषयमपोह्य, गता-पवृत्ता श्रवणमनननिदिध्यासनैः असकृदनुष्ठिर्तैबुद्धिः - साक्षात्कारलक्षणा, येषां ते, तथा, इति प्रथमविशेषणं विभजते - तस्मिन्निति। तर्हि वोद्धजीवः, बोद्धव्यं ब्रह्म इति, जीवब्रह्मभेदाभ्युपगमः? नेत्याह - तदात्मान इति। कल्पितं बोद्धृबोद्धव्यत्वं वस्तुतस्तु न भेदोऽस्ति इति अङ्गीकृत्य व्याचष्टे - तदेवेति। ऩनु देहादौ आत्माभिमानमपनीय ब्रह्मण्येव `अहमस्मि'इत्यवस्थानं तत्तदनुष्ठीयमानकर्मप्रतिबन्धात् न सिध्यति, इत्याशङ्क्य, विशेषणान्तरमादत्ते - तन्निष्ठा इति तत्र निष्ठाशब्दार्थं दर्शयन् विवक्षितम् अर्थमाह - निष्ठेत्यादिना। तथापि पुरुषार्थान्तरापेक्षाप्रतिबन्धात् कथं यथोक्ते ब्रह्मण्येव अवस्थानं सेद्धुं पारयति? तत्राह - तत्परायणाश्चेति। यथोक्तानामधिकारिणां परमपुरुषार्थस्य उक्तब्रह्मानतिरेकात् नान्यत्रासक्तिः, इति तात्पर्यार्थमाह - केवलेति। ननु यथोक्तविशेषणवतां वर्तमानदेहपातेऽपि देहान्तरपरिग्रहव्यग्रतया कुतो यथोक्ते ब्रह्मण्यवस्थानम् आस्थातुं शक्यते? तत्राह - ते गच्छन्तीति। सति संसारकारणे दुरितादौ, संसारप्रसरस्य दुर्वारत्वात् न अपुनरावृत्तिसिद्धिः, इत्याशङ्क्य, आह - ज्ञानेति। उक्तविशेषसंपत्त्या दशिंतफलशालित्वम् आश्रमान्तरेष्वसंभावितम् , इति मन्वानः विशिनष्टि - यतय इति।। १७ ।।
अ.५ शौ.१८
यद् अपुनरावृत्तिसाधनं तत्त्वज्ञानं, तदेव प्रश्नद्वारेण विवृणोति - येषामित्यादिना । विद्या - वेदार्थविज्ञानम् , इत्यङ्गीकृत्य विनयं व्याचष्टे - विनय इति। उपशमः - निरहंकारत्वम् - अनौद्धत्यम्। पदार्थम् एवमुक्त्वा वाक्यार्थं दर्शयति - विद्वानिति। `गवि' इत्यादि अनूद्य वाक्यार्थं कथयति  - विद्येति। हस्त्यादौ पण्डिताः `समदर्शिन' इति उत्तरत्र संबन्धः। तत्र तत्र प्राणिभेदेषु तत्तद्गुणैः तत्तन्निमित्तंसस्कारैश्च संस्पृष्टत्वसंभवात् न ब्रह्मणः समत्वम् , इत्याशङ्य आह - सत्त्वादीति। `तज्जैश्च' इत्यत्र तच्छब्देन सत्त्वमेव गृह्मते। सात्त्विक संस्कारैरिव राजसंस्काररैपि सर्वथैवासंस्पृष्टं ब्रह्म इत्याह - तथेति। राजसैरिव तामसैरपि संस्कारैः ब्रह्म अत्यन्तमेव अस्पृष्टम् , इत्याह - तथा तामसैरिति। ब्रह्मणोऽद्वितीयत्वं कूटस्थत्वमसङ्गत्वं च उक्तेऽर्थे हेतुः, इति मत्वा समशब्दार्थमाह - सममिति। समदशिंत्वमेव पाण्डित्यम् , तद्व्याचष्टे - ब्रह्मेति।। १८ ।। 
अ.५ शौ.१९
सात्त्विकेषु राजसेषु तामसेषु च सत्वेषु समत्वदर्सनम् अनुचितम् , इति शङ्कते - नन्विति। सर्वत्र समदर्शिनः ()तच्छब्देन परामृश्यन्ते। तेषां दोषवत्त्वाद् अभोज्यान्नत्वम् इत्यत्र प्रमाणमाह - समासाभ्यामिति। समानाम् -अध्ययनादिभिः समानधर्मकाणां, वस्रालंकारादिपूजया विषमे प्रतिपत्तिविशेषे क्रियमाणे सति, असमानांच असमानधर्मकाणां - कस्यचित् एकवेदत्वम् , अपरस्य द्विवेदत्वमित्यादिधर्मवतां, प्रागुक्तया पूजया समे प्रतिपत्तिविशेषे, पूजयिता पुरुषविशेषं ज्ञात्वा प्रतिषत्तिमकुर्वन् , धानात् धर्माच्च हीयते। तेन सात्त्विके राजसतामसयोश्च समबुद्धिं कुर्वन् प्रत्यवैति, इत्यर्थः। उत्तरत्वेन उत्तरश्लोकमवतारयति - न ते दोषवन्त इति। स्नमृत्यवष्टम्भेन सर्वसत्त्वेषु समत्वदर्शिनां दोषवत्त्वमुक्तं कथं नास्तिः? इति, प्रतिज्ञामात्रेण सिध्यति, इति शङ्कते - कथमिति। स्मृतेर्गतिम् अग्ने वदिष्यन् निदोंषत्वं समत्वदर्शिनां विशदयति - इहैवेति। सर्वेषां चेतनानां साम्ये प्रवणमनसां ब्रह्मलोकगमनमन्तरेण तस्मिन्नेव देहे परिभूतजन्मनाम् अशेषदोपराहित्ये हेतुमाह - निर्देषं हीति। वर्तमानो देहः सप्तम्या परिगृह्यते। तानेव समदर्शिनो विशिनष्टि - येषामिति। ननु ब्रह्मणो निर्दोषत्वमसिद्धं, दोषवत्सु श्वपाकादिषु तद्दोषैर्दोषवत्त्वोपलम्भसंभवात् , तत्राह -यद्यपीति। यस्मात् तत् निर्देषं, तस्मात् तस्मिन्ब्रह्मणि स्थितैःनिदोषैः सर्गो जितः, इति संबन्धः। ब्रह्मणो गुणभूयस्त्वात् अल्पीयान्दोषोऽपि स्यात् इत्याशङ्य, आह - नापीति। चेतनस्य गुणविशेषविशिष्टत्वमनिष्टं निर्गुणत्वश्रवणात् इत्ययुक्तम् , इच्छादीनां परिशेषाद् आत्मधर्मत्वस्य कैश्चित् निश्चितत्वात् , इत्याशङ्क्य, आह -वक्ष्यति चेति। आत्मनो निर्गुणत्वे वाक्यशेषं प्रमाणयति - अनादित्वादिति। चकारः, वक्ष्यतीत्यनेन संबन्धार्थः। गुणदोषवशाद् आत्मानो भेदाभावेऽपि भेदः अन्त्यविशेषेभ्यो भविष्यति, इति प्रसङ्गात् आशङ्क्य, दूषयति - नापीति। प्रतिशरीरम् आत्मभेदसिद्धौ तद्धेतुत्वेन तेषां सत्त्वं, तेषां च सत्त्वे प्रतिशरीरम् आत्मनो भेदसिद्धिः, इति परस्पराश्रयत्वमभिप्रेत्य हेतुमाह - प्रतिशरीरमिति। आत्मानो भेदकाभाव एकत्वस्योक्तत्वाद् एकलक्षणत्वात् एकत्वं जीवब्रह्मणोः एष्टव्यम् , इत्याह - तस्मादिति। जीवब्रह्मणो एकत्वे जीावानां ब्रह्मवत् निर्देषत्वं सिध्यति, इत्याह - तस्मान्नेति। तच्छब्दार्थमेव स्फोरयति - देहादीति। यदि सर्वसत्त्वेषु समत्वदर्शनमदुष्टमिष्टं, तर्हि कथं गौतमसूत्रम् ? इत्याशङ्क्य, आह - देहादिसंधातेति। सूत्रस्य यथोक्ताभिमानवद्विषयत्वे गमकमाह - पूजेति। यदि वा चतुर्वेदानामेव सप्तां पूजया वैषम्यं, यदि वा चतुर्वेदानां षडङ्गविदां च पूजया साम्यं, तदा, तेषाम् ()उक्तपूजाविषयाणां केषांचित् मनांविकारसंभवे कर्ता प्रत्यवैति, इति अविद्वद्विषयत्वं सूत्रस्य प्रतिभाति, इत्यर्थः। तत्रैव च अनुभवम् अऩुकूलत्वेन उदाहरति - दृश्यते हीति। देहादिसंधाताभिमानवतां गुणदोषसंबन्धसंभवात् तद्विषयं सूत्रम् , इत्युक्तम्। इदानीं ब्रह्मात्मदर्शनाभिमानवतां गुणदोषासंबन्धात् न तद्विषय सूत्रम् , इत्यभिप्रेत्याह - ब्रह्म त्विति। इतश्च नेदं सूत्रं ब्रह्मविद्विषयम् , इत्याह - कर्मीति। तत्रैव पूजापरिभवसंभवात् इत्यर्थः। ननु यत्र समत्वदर्शनं, तत्रैव तु इदं सूत्रं, नतु कर्मिणि अकर्मिणि वा इति विभागोऽस्ति, तत्राह - इदं त्विति। समत्वदर्शनस्य संन्यासिविषयत्वेन प्रस्तुतत्वे हेतुमाह - सर्वकर्माणीति। आऽध्यायपरिसमाप्तेः `सर्वकर्माणि' इत्यारभ्य तत्र तत्र सर्वकर्मसंन्यासाभिधानात् तद्विषयम् इदं समत्वदर्शनं गम्यते। तत्र तन्निरहंकारे निरवकाशं सूत्रमित्यर्थः।। १९।।
अ.५ शौ.२०
ननु - इष्टानिष्टप्राप्तिभ्यां हर्षविषादौ विद्वानपि कुर्वन् निर्दोषे ब्रह्मणि कथं स्थितिं लभेत? इत्याशङ्क्य, आकाङ्क्षितं पूरयन् उत्तरश्लोकमुत्थापयति - यस्मादिति। आत्मज्ञाननिष्ठावतो विदुषो हर्षविषादनिमित्ताभावात् न तौ उचितौ, इत्याह - स्थिरबुद्धिरिति। ननु हर्षविषादनिमित्तत्वं प्रियाप्रिययोः सिद्धिम् , इति कथं तत्प्राप्त्या हर्षोद्वेगौ न कर्तव्यौ ? इति नियुज्यते, तत्राह - देहेति। विदुषोऽपि प्रियाप्रियप्राप्तिसामर्थ्यादेव हर्षविषादौ दुर्वांरौ, इत्याशङ्क्य, आह - न केवलेति। अद्वितीयात्मदर्शनशीलस्य व्यतिरिक्तप्रियाप्रियप्राप्त्ययोगात् न तन्निमित्तौ हर्षविषादौ इत्यर्थः। इतोऽपि विदुषो हर्षविषादावसंभावितौ इत्याह - किञ्चेति। निर्दोषे ब्रह्मणि प्रागुक्ते दृढप्रतिपत्तिः, संमोहेन हर्षांदिहेतुना रहितः, यथोक्ते सर्वदोषरहिते ब्रह्मणि `अहं अस्मि' इति विद्यावान् , अशेषदोषशून्ये तस्मिन्नेव ब्रह्मणि स्थितः तदनुरोधात् कर्माणि अमृष्यमाणः नैव हर्षविषादभागी भवितुमलमित्यर्थः।।२०।। 
अ.५ शौै.२१
शब्दादिविषयप्रीतिप्रतिबन्धात् न कस्यचिदपि ब्रह्मणि स्थितिः सिध्येत् , इत्याशङ्क्य, आह - किञ्चेति। न केवलं पूर्वोक्तरीत्या ब्रह्मणि स्थितो हर्षविषादरहितः, किंतु ()विधान्तरेणापि इत्यर्थः। यावद्यावत् विषयेषु रागरूपमावरणं निवर्तते, तावत्तावत् आत्मस्वरूपसुखमभिव्यक्तं भवति, इत्याह - बाह्येति। न केवलम् असक्तात्मा शमवशादेव सुखं विन्दते, किंतु ब्रह्मसमाधिना समाहितान्तःकरणः सुखमनन्तं प्राप्नोति, इत्याह - स ब्रह्मेति। तत्र पूर्वार्धं व्याचष्टे - बाह्याश्चेति। समाधिसम्यग्ज्ञानद्वारा निरतिशयसुखप्राप्तिमुत्तरार्धव्याख्यानेन कथयति - ब्रह्यणीत्यादिना। शब्दादिविषयविमुखस्य ()अनन्तसुखाप्तिसंभवात् तदर्थिना, प्रयत्नेन विषयवैमुख्य कर्तव्यम् , इति शिष्यशिक्षार्थम् आह - तस्मादिति।। २१ ।।
अ.५ शौ.२२
तत्रैव हेत्वन्तरपरत्वेन उत्तरश्लोकमुदाहरति - इतश्चेति। विषयेभ्यः सकाशात् इन्द्रियाणि, इति शेषः। वैराग्यार्थमेव वैषयिकाणि सुखानि दूषयति - ये हीति। ननु विषयेन्द्रियसंप्रयोगसंप्रसूतेषु भोगेषु जन्तूमाम् अभिरुचिदर्शनात् कुतस्तेषां दुःखयोनित्वम् ? इत्याशङ्क्य, अविवेकिनां तेष्वासङ्गेऽपि न विवेकिनाम् , इत्याह - आद्यन्तवन्त इति। यस्मात् आधिव्याधिजरामरणादिसहितेभ्यः समागमनादिक्लेशरूपभागिभ्यश्च विषयेन्द्रिय - संवन्धेभ्यो भोगाः सुखलवानुभवा जायन्ते, तस्मात् ते दुःखहेतवो भवन्ति, इति योजना। अविद्याकार्यत्वात् दुःखानां कुतो भोगजन्यत्वम् ? इत्याशङ्क्य, भोगानाम् अविद्याप्रयुक्तत्वात् तन्निवन्धनत्वं दुःखानां युक्तम् ,इत्यभिप्रेत्य आह - अविद्येति। भोगानां दुःखयोनित्वे मानवमनुभवम् उपन्यस्यति - दृश्यन्ते हीति। ऐहिकानां भोगानां दुःखनिमितत्वेऽपि न आमुष्मिकाणां तथात्वाम् , अनुभवाभावात् , इत्याशङ्क्य, अवधारणसामर्थ्यसिद्धमर्थम् आह - यथेति। पूर्वार्धस्य अक्षरार्थमुक्त्वा तात्पर्यार्थमाह - नेत्यादिना। इतश्च विषयेभ्यः सकाशात् इन्द्रियाणि निवर्तयित्व्यानि, इत्याह - न केवलमिति। आद्यन्तवत्त्वे मध्यक्षणवर्तित्वेन क्षणभङ्गुरत्वात् उपेक्षणीयत्त्वं भोगानां सिध्यति। अस्ति हि तेषां क्षणभङ्गुरत्वं क्षणिकविषयाकारमनोवृत्तिव्यङ्ग्यत्वात् , इति मन्वानः सन् आह - अत इति। बुद्धिपूर्वकारिणां बिवेकवतां भोगेषु उपेक्षोपलब्धेश्च तेषामाभासत्वं प्रतिभाति, इत्याह - न तेष्विति। प्रतीकोपादानमाद्यमिदं पुनर्व्याख्यानमिति, न पुनरुक्तिः। ननु केषांचिद् भोगेष्वभिरुचिः उपलभ्यते, तत्राह - अत्यन्तेति।। २२ ।।
अ.५ शौ.२३
उत्तरश्लोकस्य तात्पर्यमाह - अयं चेति। श्रेयोमार्गप्रतिपक्षत्वं कष्टतमत्वे हेतुः, तत्रैव हेत्वन्तरमाह - सर्वेति। प्रयत्नाधिक्यस्य कर्तव्यत्वे हेतुं सूचयति - दुर्निवार्य इति। प्रसिद्धं हि कामक्रोधोद्भवस्य वेगस्य दुर्निवारत्वं, येन मातरमपि चाधिरोहति, पितरमपि हन्ति, तमवश्यं परिहर्तव्यं दर्शयति - शक्नोतीति। यथोक्तं वेगं बहिरनर्थरूपेण परिणामात्प्रागेव देहान्तरुत्पन्नं यः सोढुं क्षमते, तं स्तौति - स युक्त इति। मरणसीमाकरणस्य तात्पर्यमाह - मरणेति। प्रसिद्धौ हि शब्दः। तत्र हेतुमाह - अनन्तेति। व्याध्युपहतानां वृद्धानां च कामादिवेगो न भवति, इत्याशङ्क्य,आह - यावदिति। कामक्रोधोद्भवं वेगं व्याख्यातुम् आदौ कामं मनोविकारविशेषत्वेन व्याचष्टे - काम इति। कथमस्य मनोविकारविशेषत्वं? तदाह - इन्द्रियेति। कामः, गार्धिः, तृष्णा इति पार्यांयाः सन्तः शब्दाः मनोविकारविशेषे पर्यवस्यन्ति, इत्यर्थः। क्रोधश्च मनोविकारविशेषः तद्वतः, तृष्णा इति पर्यांयाः सन्तः शब्दाः मनोविकारविशेषे पर्यवस्यन्ति, इत्यर्थः। क्रोधश्च मनोविकारविशेषः तद्वत् , इत्याह - क्रोधश्चेति। तमेव क्रोधं स्पष्टयति - आत्मन इति एवं कामक्रोधौ व्याख्याय, तयोरुत्कटत्वावस्थात्मनो वेगस्य ताभ्यामुत्पत्तिमुपन्यस्यति - ताविति। यथोक्तवेगावगमोपायमुपदिशति - रोमाञ्चनइष्टनेत्रेत्यादिना। उभयविधवेगं यो जीवन्नेव सोढुं शक्नोति, तं पुरुषधौरेयत्वेन स्तौति - तमित्यादिना।। २३ ।।
अ.५ शौ.२४
ज्ञानस्य अत्यन्तमन्तरङ्गमात्मनिष्ठत्वं दर्शयन् प्रकृतं ब्रह्मविदमेव विशिनष्टि - कथंभूतश्चेति। यथा अन्तरेव सुखं न बाह्यर्विषयैः, तथा अन्तरेव ज्योतिर्न श्रोत्रादिभिः। अतो विषयान्तरविज्ञानहितः, इत्याह - तथेति। यथोक्तविशेषणसमाधिमान् जीवन्नेव मुक्तिमधिगच्छति, इत्याह - स योगीति। आत्मनि अन्तः - सुखमिति वाह्यविषयनिपेक्षत्वं विवक्षितम् । अन्तरारामत्वं च स्त्र्यादिविषयापेक्षामान्तरेण क्रीडाप्रयुक्तफलभाक्त्वम् मतम्। इन्द्रियादिजन्यप्रकाशशून्यत्वम् आत्मज्योतिष्ट्वम् इष्टम्। यथोक्तविशेषणसंपन्नः समाहितश्च जीवन्नेव ब्रह्मभावं प्राप्नोति। ब्रह्मणि परिपूर्णे निर्वृतिं - सर्वानर्थनिवृत्त्युपलक्षितां स्थितिमनतिशयानन्दाविर्भावलक्षणां, प्राप्नोति, इत्याह - य ईदृश इति।। २४ ।। 
अ.५ शौ.२५
मुक्तिहेतोर्ज्ञानस्य साधनान्तरमाह - किंचेति। यज्ञादिनित्यकर्मानुष्टानात् पापदिलक्षणं कल्मषं क्षीयते, ततश्च श्रवणाद्यावृत्तेः सम्यग्दर्शनं जायते ततो मुक्तिरप्रयत्नेन भवति, इत्याह - लभन्त इति ज्ञानप्राप्त्युपायान्तरं दर्शयति - छिन्नेति। श्रवणादिना संशयनिरसनं कार्यकरणनियमनं च, दयालुत्वेन अहिंसकत्वम् इत्येतदपि सम्यग्ज्ञानप्राप्तौ कारणमित्यर्थः । अक्षरव्यास्व्यानं स्पष्टत्वत् न व्याख्यायते ।। २४ ।। 
अ.५ शौ.२६
पूर्वं कामक्रोधयोर्वोगः सोढव्यो दर्शितः। संप्रति तावेव त्याज्यौ इत्याह - किञ्चेति। ननु - दर्शितविशेषणवतां मृतानामेव मोक्ष, नतु जीवताम् - इति चेत् ; न, इत्याह -अभित इति। अस्मादादीनामपि तर्हि प्रभूतकामादिप्रभावविधुराणां किमिति मोक्षो न भवति? इत्याशङ्क्य, सम्यग्दर्शनवैशेष्याभावात् , इत्याह - विदितेति। उक्तेऽर्थे श्लोकाक्षराणामन्वयमाचष्टे - कामक्रोधेत्यादिना ।। २६ ।।
अ.५ शौ.२७
वृत्तम् अनूद्य उत्तरश्लोकत्रयस्य तात्पर्यार्थम् आह - सम्यग्दर्शनेति। ईश्वरार्पितसर्वभावेनेति। भगवति परस्मिन् ईश्वरे समर्पितः, सर्वेषां - देहेन्द्रियमनसाम् , भावः - चेष्टाविशेषः, न क्कचिदपि बहिः तेषां व्यापारः, तेन इत्यर्थः। कर्मयोगस्य तत्फलस्य च अभिधानानन्तरमिति ()अथशब्दार्थः। स्वतो बाह्यानां विषयाणां कुतो वहिष्करणम् ? इत्याशङ्क्य, आह - श्रोत्रादीति। तेषां बहिष्करणं कीदृक् ? इत्याशङ्क्य, आह - तानिति।। २७ ।।
अ.५ शौ.२८
विषयप्रावण्यं परित्यज्य, चक्षुरपि भ्रुवोर्मध्ये विक्षेपपरिहारार्थं कृत्वा, प्राणापानौ नासाभ्यन्तरचरणशीलौ समौ - न्यूनाधिकंवर्जितौ कुम्भकेन निरुद्धौ कृत्वा, करणानि सर्वाणि एवं संयम्य प्राणायामपरो भत्वा, किं कुर्यात् ? इत्यपेक्षायाम् , आह - यतेन्द्रियेति। इन्द्रियादिसंयमं कृत्वा मोक्षमेव अपेक्षमाणो मननशीलः स्यात् , इत्यर्थः। ज्ञानातिशयनिष्ठस्य सर्वदा इच्छादिशून्यस्य सन्यासिनो मुक्तेः अनायाससिद्धत्वात् न तस्य किञ्चिदपि कर्तव्यम् अस्तिस इत्याह - विगतेति। पूर्वार्वाक्षराणि व्याकरोति - यतेत्यादिना। द्वितीयार्धाक्षराणि व्याचष्टे - विगतेत्यादिना।। २८ ।।
अ.५ शौ.२९
अधिकारिणो यथोक्तस्य कर्तव्याभावे ज्ञातव्यमपि नास्ति, इत्याशङ्क्य, परिहरति - एवमित्यादिना। प्रसिद्धं भोक्तारं व्यवच्छिनत्ति - सर्वलोकेति। `ततो ह्यस्य बन्धविपर्ययौ' इति न्यायेन सर्वफलदातृत्वं दर्शयति - सुहृदमिति। उक्तेश्वरज्ञाने फलं कथयति - ज्ञात्वेति। यज्ञेषु तपस्सु च द्विधा भोक्तृत्वं व्यनक्ति - कर्तृरूपेणेति। हिरण्यगर्भादिव्यवच्छेदार्थं विशिनष्टि - महान्तमिति। स्वपरिकरोपकारिणं राजानं व्यावर्तयति - प्रत्युपकारेति। ईश्वरस्य ताटस्थ्यं व्युदस्यति - सर्वभूतानामिति। तर्हि तत्र तत्र व्यवस्थितकर्मतत्फलसंसर्गित्वं स्यात् , इत्याशङ्क्य, आह - सर्वकर्मेति। न च तस्य बुद्धितद्-वृत्तिसंबन्धोऽपि वस्तुतोऽस्ति, इत्याह - सर्वप्रत्ययेति। यथोक्तेश्वरपरिज्ञानफलम् आभिदधाति - मां नारायणमिति। तदेवं कर्मयोगस्य अमुख्य सन्यासापेक्षया प्रशस्तत्वेऽपि ततो मुख्यसंन्यासस्य आधिक्यात् तद्वतो बुद्धिशुध्यादियुक्तस्य कामक्रोधोद्भवं वेगम्  इहैव सोढुं शक्तस्य शमदमादिमतो योगाधिकृतस्य त्वंपदार्थाभिज्ञस्य परमात्मानं प्रत्यक्त्वेन जानतो मुक्तिः इति सिद्धिम् ।। २९ ।। 
इति आनन्दगिरिकृत़़टीकायां पञ्चमोऽध्यायः।। ५ ।।

अथ षष्ठोऽध्यायः 
अ.६ शौ.१ 
ध्यानयोगप्रस्तावानन्तरं तद्योग्यताहेतुकर्मणः स्तुतिं भगवान् उक्तवान् , इत्याह - श्रोभगवानिति। पूर्वोत्तराध्याययोः सङ्गतिम् अभिदधानो वृत्तम् अनूद्य, अध्यायान्तरम् अवतारयति - अतीतेति। सम्यग्दर्शनप्रकरणे ध्यानयोगस्य प्रसङ्गाभावं व्युदस्यति -सम्यगिति। संग्रहविवरणयोः अतीतानन्तराध्याययोः युक्तं हेतुहेतुमत्त्वम् , इति भावः। अध्यायसम्बन्धम् अभिधाय `अनाश्रितः कर्मफलम् ' इत्यादिश्लोकद्वयस्य तात्पर्यम् आह - तत्रेति - कर्मयोगस्य संन्यासहेतोः मर्यादां दर्शयितुम् , साङ्गं च योगं विचारयितुम् अध्याये प्रवृत्ते सति, इति ()सप्तभ्यर्थः। संन्यासिना कर्तव्यं कर्म, इत्येवं प्रतिभासं व्युदस्यति - गृहस्थेनेति। कर्तव्यत्वं स्तुतियोग्यत्वम् ()अतश्शब्दार्थः। समुच्चयवादी सीमाकरणम् आक्षिपति - नन्विति। यावज्जीवश्रतिवशात् ध्यानारोहणसामर्थ्ये सत्यपि कर्मानुष्ठानस्य दुर्वारत्वात् , इति हेतुम् आह - यावतेति। भार्यावियोगादिप्रतिबन्धात् यावज्जीवश्रुतिचोदितकर्माननुष्ठानवत् वैराग्यप्रतिबन्धादपि तदननुष्ठानसम्भवात् भगवतो विशेषवचनाच्च न यावज्जीवं कर्मानुष्ठानप्रसक्तिः , इति परिहरति - नारुरुक्षोरिति। उक्तमेवार्थं व्यतिरेकद्वारेण विवृणोति - आरुरुक्षोरित्यादिना। आरोढुम् इच्छति इति - आरुरुक्षुः, इत्यत्र आरोहणेच्छा विशेषणम् , आरोहणं कृतवान् इति - आरूढः, इत्यत्र पुनः इच्छाविषयभूतम् आरोहणं विश्पेषणम्। एवं शमकर्मविषययोः भेदेन विशेषणं मर्यादाकरणानङ्गीकरणे विरुद्धम् आपद्यते। तयोरेवं विभागकरणं च भागवतं सीमानङ्गीकारे न युज्येत, इत्यर्थः। विशेषणविभागकरणयोः अन्यथा उपरपत्तिम् आशङ्कते - तत्रेति। व्यवहारभूमिः सप्तम्यर्थः। ()षष्ठी निर्धारणे। भवतु अधिकारिणां त्रैविध्यम् , तथापि प्रकृते विशेषणादौ किमायातम् ? इत्याशङ्क्य, तृतीयापेक्षया तदुपपत्तिः, इत्याह - तानपेक्ष्येति। आरुरुक्षोः आरूढस्य च भेदे `तस्यैव'इति प्रकृतपरामर्शानुपपत्तिः, इति दूषयति - न तस्येति। यदि अनारुरुक्षुं पुरुषम् अपेक्ष्य `अारुरुक्षोः' इति विशेषणम् , तस्य च कर्म आरोहणकारणम् , अनारूढं च पुरुषम् अपेक्ष्य `आरूढस्य' इति विशेषणम् , तस्य च शमः संन्यासः योगफलप्राप्तौ कारणम् , इति विशेषणविभागकरणयोः उपपत्तिः ; तदा आरुरुक्षोः आरूढस्य च भिन्नत्वात् प्रकृतपरामर्शिनः तच्छब्दस्यानुपपत्तेः न युक्तम् विशेषणाद्युपपादनम् , इत्यर्थः। किंच  योगम् आरुरुक्षोः तदारोहणे कारणं कर्म इत्युक्त्वा पुनः `योगारूढस्य' इति योगशब्दप्रयोगात् यो योगं पूर्वम् आरुरुक्षुः आसीत् , तस्यैव अपेक्षितं योगम् आरूढस्य तत्फलप्राप्तौ कर्मसंन्यासः शमशब्दवाच्यो हेतुत्वेन कर्तव्य इति वचनात् आरुरुक्षोः आरूढस्य च अभिन्नत्वप्रत्यभिज्ञानात् ऩ तयोर्भिन्नत्वं शङ्कितुं शक्यम् , इत्याह - पुनरिति। यत्तु  - यावज्जीवश्रुतिविरोधात् योगारोहणसीमाकरणं कर्मणोऽनुचितम् - इति, तत्राह - अत इति। पूर्वोक्तरीत्या कर्मतत्त्यागयोः विभागोपपत्तौ श्रूतेः अन्यविषयत्वात् योगम् आरूढस्य मुमुश्रोः जिज्ञासमानस्य नित्यनैमित्तिककर्मस्वपि परित्यागसिद्धिः, इत्यर्थः। इतश्च यावज्जीवं कर्म कर्तव्यं न भवति, इत्याह - योगेति। संन्यासिनो योगभ्रष्टस्य विनाशशङ्कावचनात् न यावज्जीवं कर्म कर्तव्यं प्रतिभाति, इत्यर्थः। ननु - योगभ्रष्टशब्देन गृहस्थस्यैव अभिधानात् तस्यैव अस्मिन्नध्याये योगविधानात् योगारोहणयोग्यत्वे सत्यपि यावज्जीवं कर्म कर्तव्यम्  - इति, नेत्याह - गृहस्थस्येति। तेनापि मुमुक्षुणा कृतस्य कर्मणो मोक्षातिरिक्तफलानारम्भकत्वात् योगभ्रष्टोऽसौ छिन्नाभ्रमिव नश्यति, इति शङ्का सावकाशा, इत्याशङ्क्य, आह - अवश्यं हीति। अपौरुषेयात् निर्दोषात् वेदात् फलदायिनी कर्मणः स्वाभाविकी शक्तिअवगता। ब्रह्मभावस्य च स्वतस्सिद्धत्वात् न कर्मफलत्वम् । अतो मोक्षातिरिक्तस्येव फलस्य कर्मारम्भकमिति कर्मिणि योगभ्रष्टेऽपि कर्मगतिं गच्छति इति निरवकाशा शङ्का,इत्यर्थः। ननु - मुमुक्षुणा काम्यप्रतिषिद्धयोः अकरणात् कृतयोश्च नित्यनैमित्तिकयोः अफलत्वात् - कथं तदीयस्य कर्मणो नियमेन फलारम्भकत्वम् ? तत्र आह - नित्यस्य चेति। चकारेण नैमित्तिकं कर्म अनुकृष्यते। वेदप्रमणकत्वेऽपि नित्यनैमित्तिकयोः अफलत्वे दोषम् आह -अन्यथेति। कर्मणोऽनुष्ठितस्य फलारम्भकत्वध्रौव्यात् गृहस्थो योगभ्रष्टोऽपि कर्मगतिं गच्छतीति न तस्य नाशाशङ्का, इति शेषः। इतोऽपि गृहस्थो योगभ्रष्टशब्दवाच्यो न भवति, इत्याह - न चेति। ज्ञानं कर्म च इत्युभयम् , ततो भ्रष्टोऽयं नश्यति इति वचनम् , गृहस्थे कर्मिणि सति नार्थवद् भवितुम् अलम् , तस्य कर्मनिष्ठस्य कर्मणो विभ्रंशे हेत्वभावात् तत्फलस्य आवश्यकत्वात् , इत्यर्थः। कृतस्य कर्मणो मुमुक्षुणा भगवति समर्पणात् कर्तरि फलानारम्भकत्वात् अस्ति विभ्रंशकारणम् , इति शङ्कते - कर्मेति। राजाराधनबुद्ध्या धनधान्यादिसमर्पणस्य अधिकफलहेतुत्वोपलम्भात् ईश्वरे समर्पणं न भ्रंशकारणम् , इति दूषयति - नेत्यादिना। अधिकफलहेतुत्वेऽपि मोक्षहेतुत्वम् इष्यताम् , इति शङ्कते - मोक्षायेति। तदेव चोद्यं विवृणोति - स्वकर्मणायोगेति। ध्यानसहितस्य संन्यासस्य मीक्षौपयिकत्वे कुतो योगभ्रष्टम् अधिंकृत्य नाशाशङ्का, इत्याशङ्क्य, आह - योगाच्वेति। सहकार्यभावे सामग्र्यभावत् फलानुपपत्तेः युक्ता नाशाशङ्का, इत्यर्थः। ध्यानसहितम् ईश्वरे कर्मसमर्पणं मोक्षाय, इत्यत्र प्रमाणाभावात् गृहस्थो योगभ्रष्टशब्दवाच्यो न भवति, इति दूषयति - नेति। गृहस्थस्य योगभ्रष्टशब्दवाच्यत्वाभावे हेत्वन्तरम् आह - एकाकीति। न खलु एतानि विशेषणानि ()गृहस्थसमवायीनि सम्भवन्ति। तेन तस्य ध्यानयोगविध्यभावात् न तं प्रति योगभ्रष्टशब्दवचनम् उचितम् , इत्यर्थः। एकाकित्ववचनं गृहस्थस्यापि ध्यानकाले स्त्रीसहायत्वाभावाभिप्रायेण भविषष्यति, इत्याशङ्क्य, अग्निहोत्रादिवत् ध्यानस्य पत्नीसाधनत्वाभावात् अप्रप्तप्रतिषेधात् मैवम् इत्याह - न चत्रेति। विशेषणान्तरपर्यालोचनयापि नायम् एकाकिशब्दो गृहस्थपरो भवितुम् अर्हति, इत्याह - न चेति। किंच गृहस्थस्यैव एकाकित्वादि विवक्षित्वा ध्यानयोगविधौ तं प्रति उभयभ्रष्टप्रश्नो नोपपद्यते, इत्याह - उभयेति। न हि गृहस्थं प्रति उभयस्मात् ज्ञानात् कर्मणश्च विभ्रष्टत्वम् उपेत्य प्रष्टुं युज्यते, तस्य ज्ञानाद् भ्रंशेऽपि कर्मणः ()तदभावात् अनुष्ठीयमानकर्मभ्रंशेऽपि प्रागनुष्ठितकर्मवशात् फलप्रतिलम्भात् । अतः यथोक्तप्रश्नालोचनया न गृहस्थं प्रति ध्यानविधानोपपत्तिः इत्यर्थः। ननु - भगवता संन्यसस्य प्रतिषिद्धत्वात् गृहस्थस्यैव योगविधानात् तस्यैव योगभ्रष्टशब्दवाच्यत्वम् , इति शङ्कते - अनाश्रित इत्यनेनेति। भगवद्वाक्यं न प्रतिधपरम् ,  इति परिहरति - न ध्यानेति। स्तुतिपरत्वमेव स्फोरयति - न केवलमिति। सत्त्वशुद्ध्यर्थम् अनुतिष्ठन् , इति सम्बन्धः। वाक्यस्य उभयपरत्वम् आशङ्क्य वाक्यभेदप्रसङ्गात् मैवमित्याह - न चेति। इतोऽपि भगवतः संन्यासाश्रमप्रतिषेधोऽभिप्रेतो न भवति, इत्याह - न च प्रसिद्धमिति। तस्य प्रसिद्धं संन्यासित्वं योगित्वं च, इति सम्बन्धः। प्रसिद्धत्वमेव व्याकरोति - श्रूतीति। इतोऽषि संन्यासाश्रमं भगवान् न प्रतिषेधति, इत्याह - स्ववचनेति। विरोधमेव साधयति सर्वकर्माणीत्यादिना। `अनाश्रितः' इत्यादिवाक्यास्य यथाश्रुतार्थत्वानुपपत्तेः स्तुतिपरत्वम् उपपादितम् उपसंहरति - तस्मादिति। कर्मफलसंन्यासित्वम् , अत्र मुनशब्दार्थः। स्तुतिपरं वाक्यम् अक्षरयोजनार्थम् उदाहरति - अनाश्रित इति। कर्मफलेऽभिलाषो नास्ति, इत्येतावता कथं तदानाश्रितत्ववाचोयुक्तिः? इत्याशङ्क्य व्यतिरेकमुखेन विशदयति यो हीति। `कार्यम्' इत्यादि व्याकरोति - एवं भूतः सन्निति। कथं कर्मिणः संन्यासित्वं योगित्वं च? कर्मित्वविरोधात् , इत्याशङ्क्य, आह - ईदृश इति। स्तुतेः अत्र विवक्षितत्वात् नानुपपत्तिः चोदनीया, इति मन्वानः सन् , आह - इत्येवमिति। `न निरग्निः' इत्यादेः अर्थम् आह - न केवलमिति। अग्नयो गार्हपत्याहवनीयान्वहार्थपचनप्रभृतयः ननु - अनग्नित्वे सिद्धम् अक्रियत्वम् अग्निसाध्यत्वात् क्रियाणाम् , तथा च `न निरग्निः' इत्येतावतैव अपेक्षितसिद्धेः `न चाक्रियः' इत्यनर्थकम् , अर्थपुनरुक्तेः - इति, तत्र आह - अनग्नीति।। १ ।।
अ.६ शौ.२
उत्तरश्लोकस्य तात्पर्यं दर्शयितुं व्यावर्त्यम् आशङ्कां दर्शयति - ननु चेति। प्रसिद्धिंपरित्यज्य अप्रसिद्धिः उपदीयमाना प्रसिद्धिविरुद्धा, इति चोद्यं दूषयति - नैध दोष इति। उभयस्य - साग्नौ सक्रिये च संन्यासित्वस्य योगित्वस्य च, इत्यर्थः। गुणवृ्त्त्या उभयसम्पादनं प्रश्नपूर्वकं प्रकटयति - तत् कथं इत्यादिना। सम्भवति मुख्ये संन्यासित्वादौ किमिति गौणम उभयम् अभीष्टम्? इत्याशङ्य, मुख्यस्य कर्मिणि असम्भवात् गौणमेव स्तुतिसिद्ध्यर्थं तत् इष्टम् , इत्यभिप्रत्ये, आह - न पुनरिति। चित्तव्याकुलत्वहेतुकामनात्यागात् चित्तसमाधानसिद्धेः योगित्वं कर्मिणोऽपि युक्तम् , संन्यासित्वं तु तस्य विरुद्धम् , इति शङ्कमानं प्रति उक्ते अर्थे श्लोकम् अवतारयति - इत्येतमिति। परमार्थसंन्यासं प्राहुः, - इति सम्बन्धः। इति इत्थं संन्यासस्य प्रमाणिकाभ्युपगतत्वादिति, इतिशब्दो योज्यः। योगं फलतृष्णां परित्यज्य समाहितचेतस्तया, इति शेषः। यदुक्तं - संन्यासित्वं योगित्वं च गृहस्थस्य गौणम् - इति, तद् उत्तरार्धयोजनया प्रकटयितुम् उत्तरार्धम् उत्थापयति - कर्मयोगस्येति। कर्मयोगस्य परमार्थसन्यासेन कर्तृद्वारकं साम्यम् उक्तं व्यक्तीकरोति - योहीति। त्यक्तानि सर्वाणि कर्माणि साधनानि च येन, स तथोक्तः, तस्य भावः तत्ता, तया। सर्वकर्मविषयं तत्फलविषयं च सङ्कल्पं त्यजति, इत्यर्थः। सङ्कल्पत्यगे तत्कार्यकामत्यागः, तत्त्यागे तज्जन्यप्रवृत्तित्यागश्च सिद्ध्यति, इति अभिसन्धाय विशिनष्टि - प्रवृत्तीति। कर्मिण्यपि यथोक्तसङ्कल्पसंन्यासित्वम् अस्ति, इत्याह - अयमपीति। तदपरित्यागे व्याकुलचेतस्तया कर्मानुष्टानस्यैव दुश्शकत्वात् , इत्यर्थः। उक्तमेव साम्यं व्यक्तीकुर्वन् व्यतिरेकं दर्शयति - इत्येतमिति। फलसङ्कल्पापरित्यागे किमिति समाधानवत्ताभावः? तत्र आह - फलेति। व्यतिरेकमुखेन उक्तम् अर्थम् , अन्वयमुखेन उपसंहरति - तस्मादिति। हिशब्दार्थस्य `यस्मात् ' इत्युक्तस्य `तस्मात् ' इत्यनेन सम्बन्धः। कर्मिणं प्रति यथोक्तविधौ हेतुहेतुमद्भावम् अभिप्रेत्य, द्वितीयविधौ हेतुमाह - चित्तविक्षेपेति। पूर्वश्लोके पूर्वोत्तरार्धाभ्याम् उक्तम् अनुवदति - एवमिति।। २ ।। 
अ.६ शौै.३
परमार्थसंन्यासस्य कर्मयोगान्तर्भावे कर्मयोगस्यैव सदा कर्तव्यत्वम् आपद्येत, तेन इतरस्यापि कृतत्वसिद्धेः, इत्याशङ्क्य, उक्तानुवादपूर्वकम् उत्तरश्लोकतात्पर्यम् आह - ध्यानयोगस्येति। ()भाविन्या वृत्त्या मुनेर्योगम् आरोढुम् इच्छोः इष्यमाणस्य योगारोहणस्य कमं हेतुश्चेद् अपेक्षितम् योगम् आरूढस्यपि तत्फलप्राप्तौ तदेव कारणं भविष्यति तस्य कारणत्वे क्लृप्तशक्तिंत्वात् , इत्याशङ्क्य, आह - योगारूढस्येति। अनारूढस्य इत्येतस्यैव अर्थम् स्फुटयति - ध्यानेति। मुनित्वं कर्मफलसंन्यामिनि। औपचारिकम् , इत्याह - कर्मफलेति। साधनं चित्तशुद्धिद्वारा ध्यानयोगप्राप्तीच्छायाम् , इति शेषः। `तस्य' इति प्रकृतस्य कर्मिणो ग्रहणम् । ()एवकारो भिन्नक्रमः शमशब्देन संबध्यते। कस्य अन्ययोगव्यवच्छेदेन शमो हेतुः? इति, तत्र आह - योगारूढत्वस्येति। सर्वव्यापारोपरमरूपोपशमस्य योगारूढत्वे कारणत्वं विवृणोति - यावद्यावदिति। सर्वकर्मनिवृत्तौ आयासाभावात् वशीकृतस्यइन्द्रियग्रामस्य चित्तसमाधाने योगारूढत्वं सिध्यति, इत्यर्थः। सर्वकर्मोपरमस्य पुरुषार्थसाधनत्वे पौराणिकीं सम्मतिम् आह - तथा चेति। एकता सर्वेषु  भूतेषु वस्तुनो द्वैताभावोपलक्षितत्वम् ,  इति प्रतिपत्तिः। समता - तेष्वेव औपाधिकविशेषेऽपि स्वतो निर्विशेषत्वधीः। सत्यता - तेषामेव हितवचनम् । शीलम् - स्वभावसंपत्तिः। स्थितिः - स्थैर्यम् । दण्डनिधानम् - अहिंसनम् । आर्जवम् - अवक्रत्वम् । क्रियाभ्यः सर्वाभ्यः सकाशात् उपरतिश्च इति, एतदुक्तं सर्वं यथा - यादृशम् , एतादृशं नान्यद् ब्रह्मणस्य वित्तम् - पुमर्थसाधनम् , अस्ति। तस्मात् एतदेव अस्य निरतिशयं पुरुषार्थसाधनम् , इत्यर्थः।। ३ ।।  
अ.६ शौ.४
योगप्राप्तौ कारणकथनानन्तरं तत्प्राप्तिकालं दर्शयितुं श्लोकान्तरभ् अवतारयति - अथेति। समाधानावस्था `यदा' इत्युच्यते। अत एवोक्तं समाधीयमानचितो योगी, इति। शब्दादिषु कर्मसु च अनुषङ्गस्य योगारोहणप्रतिबन्धकत्वात् तदभावस्य तदुपायत्वं प्रसिद्धम्, इति द्योतयितुं `हि' इत्युक्तम् । सर्वेषाम् अपि सङ्कल्पानां योगारोहणप्रतिबन्धकत्वम् अभिप्रेत्य सर्वसङ्कल्पसंन्यासी इत्यत्र विवक्षितम् अर्थम् आह - सर्वानिति। सर्वसङ्कल्पसन्यासेऽपि सर्वेषां कामानां कर्मणां च प्रतिबन्धकत्वसंभवें कुतो योगप्राप्तिः? इत्याशंक्य, आह - सर्वेति। सर्वसङ्कल्पपरित्यगे यथोक्तविध्यनुष्ठानम् , अयत्नसिद्धम् इति मन्वानः सन् आह - सङ्कल्पेति। मूलोन्मूलने च तत्कार्यनिवृत्तिः अयत्नसुलभा, इति भावः। तत्र प्रमाणम् आह - सङ्कल्पमूल इति। तत्र अन्वयव्यतिरेकौ अभिप्रेत्य उक्तम् उपपादयति - कामेति। सर्वसङ्कल्पाभावे कामाभाववत् कर्माभावस्य सिद्धत्वेऽपि कर्मणां कामकार्यत्वात् तन्निवृत्तिप्रयुक्तामपि निवृत्तिम् उपन्यस्यति - सर्वकामेति। यदुक्तं कर्मणां कामकार्यत्वम् , तत्र श्रृतिस्मृती प्रभाणयति - स यथेति। स पुरुषः स्वरूपम् अजानन् यत्फलकामो भवति, तत्साधनम् अनुष्ठेयतया बुद्धो धारयति, इति तत्क्रतुकर्भवति। यच्च अनुष्ठेयतया गृह्णाति, तदेव कर्म बहिरपि करोति, इति कामाधीनं कर्म उक्तम् , इति श्रुत्यर्थः। कामजन्यं कर्म, इति अन्वयव्यतिरेकसिद्धम् , इति द्योतयितुं स्मृतौ `हि' शब्दः। न्यायमेव दर्शयति - नहि सर्वसङ्कल्पेति। स्वापादौ अदर्शनात् , इत्यर्थः। नित्यनैमित्तिककर्मानुष्ठानं दुरनिरस्तम् , इति वक्तुम्  `अपि' शब्दः। श्रुतिस्मृतिन्यायसिद्धम् अर्थम् उपसंहरति - तस्मादिति।। ४ ।।
अ.६  शौ.५
योगारूढस्य किं स्यात् ? इत्याशङ्क्य, आह - वदैवमिति। योगारोहस्य दृष्टादृष्ठोपायैः अवश्यकर्तव्यतायै मुक्तिहेतुत्वम् , तद्विपर्ययस्य अधःपतनहेतुत्वं च, दर्शयति - अत इति। तत्र हेतुम् आह - आत्मैव हीति। उद्धरणापेक्षाम् आत्मनः सूचयति - संसारेति। संसारात् उर्ध्वं हरण कीदृक् ? इत्याशङ्क्य, आह - योगारूढतामिति। योगप्राप्तौ अनास्था तु न कर्तव्या, इत्याह - नात्मानमिति। योगप्राप्त्युपायश्चेत् नानुष्ठीयते, तदा योगाभावे सम्सारपरिहारासम्भवात् आत्मा अधो नीतः स्यात्  , इत्यर्थः। ननु - आत्मानं सम्सारे निमग्नं तदीयो बन्धुः तस्मात् उद्धरिष्यति ; नेत्याह - आत्मैव हीति। ()कुतोऽवधारणम् अन्यस्यापि प्रसिद्धस्य बन्धोः सम्भवात् , तत्र आह - न हीति। अन्यो बन्धुः सन् अपि सम्सारमुक्तये न भवति, इत्येतत् उपपादयति - बन्धुरपीति। `स्नेहादि' इति आदिशब्दात् तदनुगुणप्रवृत्तिविषयत्वं गृह्यते। आत्मातिरिक्तिस्यापि शत्रोःअपकारिणः सुप्रसिद्धत्वात् ()अवधारणम् अनुचितम् , इत्याशह्क्य, आह - योन्य इति।। ५ ।।  
अ.५ शौ.६
उक्तम् अनूद्य प्रश्नपूर्वकं श्लोकान्तरम् अवतारयति - आत्मैव इत्यादिना। एकस्यैव आत्मनो मिथो विरुद्धं बन्धुत्वं रिपुत्वं च लक्षणभेदम् अन्तरेण अयुक्तम् , इति चोदिते, वशीकृत() सङ्घातस्य आत्मानं प्रति बन्धुत्वम् , इतरस्य शत्रत्वम् , अविरोधं दर्शयति - बन्धुरित्यादिना। वशीकृतसङ्घातस्य विक्षेपाभावात् आत्मनि समाधानसम्भवात् , उपपन्नम्  आत्मानं प्रति बन्धुत्वम् , इति साधयति - तस्धेति। अवशीकृतसङ्घातस्य पुनर्विक्षेपोपपत्तेः आत्मनि समाधानायोगात् आत्मानं प्रति शत्रुभावे प्रसिद्धशत्रूवत् आत्मैव शत्रुत्वेन वर्तेत, इति उत्तरार्धं व्याकरोति - अनात्मन इति। दृष्टान्तं व्याचष्टे - यथेति। उक्तदृष्टान्तवशात् अवशोकृतसङ्घातः स्वस्य हितानाचरणात् आत्मानं प्रति शत्रुरेव, इति दार्ष्टान्तिकम् आह - तथेति।। ६ ।।
अ.६ शौ.७
कथं संयतकार्यकरणस्य बन्धुरात्मा? इति, तत्र आह - जितात्मन इति। जितकार्यकरणसङ्घातस्य प्रकर्षेण उपरतबाह्याभ्यन्तरकरणस्य परमात्मा विक्षेपेण पुनः पुनः अनभिभूयमानो निरन्तरं चित्ते प्रथते, इत्यर्थः। जितात्मानं संन्यस्तसमस्तकर्माणम् अधिकारिणं प्रदर्श्य, योगाङ्गानि दर्शयति - शीतेति। समः स्यात् , इति अध्याहारः। पूर्वार्धं व्याचष्टे - जितेत्यादिना। न केवलं तस्य परमात्मा साक्षात् आत्मभावेन वर्तते, किंतु शीतोष्णादिभिरपि नासौ चाल्यते तत्वज्ञानात् , इति उत्तरार्धं विभजते - किञ्चेति। तेषु, ()समः स्यात् इति सम्बन्धः।। ७ ।।
अ.६ शौ.८ 
चित्तसमाधानमेव विशिष्टफलं चेत् इष्टम् , तर्हि कथंभूतः समाहितो व्यवह्रियते, तत्र आह - ज्ञानेति। परोक्षापरोक्षाभ्यां ज्ञानविज्ञानाभ्यां सञ्जातः अलंप्रत्ययः यस्य अन्तः - करणे, सोऽक्रियो हर्षविषादकामक्रोधादिरहितो योगी, युक्तः, समाहित इति व्यवहारभागी भवति, इति पदत्रयव्याख्यानेन दर्शयति - ज्ञानमित्यादिना। स च योगी परमहंसपरिव्राजकः सर्वत्र उपेक्षाबुद्धिः अनतिशयवैराग्यभागी, इति कथयति - स योगीति।। ८ ।। 
अ.६ शौ.९
योगारूढस्य प्रशस्तत्वम् अभ्युपेत्य योगस्य अङ्गान्तरं दर्शयति- किञ्चेति। पदच्छेदः पदार्थोक्तिः इति व्याख्यानाङ्गं सम्पादयति - सुहृदितीति। अरिर्नाम परोक्षम् अपकारकः, प्रत्यक्षम्  अप्रियो द्वेष्यः, इति विभागः। समबुद्धिः इति व्याचष्टे - कः किमिति। ()प्रथमो हि प्रश्नो जातिगोत्रादिविषयः, ()द्वितीयो व्यापारविषयः उक्तप्रकारेण अव्यापृतबुद्धित्वे सर्वोत्कर्षो वा सर्वपापविमोक्षो वा सिध्यति, इत्याह - विशिष्यत इति । पाठद्वयेऽपि सिद्धम् अर्थं संगृह्य कथयति - योगारूढानामिति।। ९ ।।
अ.६ शौ.१०
यथोक्तविशेषणवतो योगारूढेषु उत्तमत्वे योगानुष्ठाने प्रयतितव्यम् , इति अङ्गभिधानानन्तरं प्रधनम् अभिदधाति - अत एवमिति। आदरनैरन्तर्यदीर्धकालत्वं विशेषणत्रयं योगस्य सूचयति - सततमिति। तस्यैव पञ्च अङ्गानि उपन्यस्यति - रहसि इत्यादिना। सर्वदा इति आदरदीर्धकालयोः उपलक्षणम् । प्रत्यगात्मानं व्यावर्तयति - अन्तःकरणमिति। गिरिगुहादौ इति आदिशब्देन योगप्रतिबन्धकदुर्जनादिविधुरो देशो गृह्यते। विशेषणद्वयस्य तात्पर्यम् आह - रहसीति। योगं युञ्जानस्य संन्यासिनो विशेषणान्तराणि दर्शयति - यतेति। सति संन्यासित्वे किमिति अपरिग्रहग्रहणम् ? अर्थपुनरुक्तेः, इत्याशङ्क्य कौपीनाच्छादनादिष्वपि सक्तिनिवृत्त्यर्थम्, इत्याह  - संन्यासित्वेऽपीति।। १० ।।
अ.६ शौ.११
योगं योगाङ्गनि च उपदिश्य उत्तरसन्दर्भस्य तात्पर्यम् आह - अथेति। योगस्वरूपकतिपयतदङ्गप्रदर्शनानन्तर्यम् अथशब्दार्थः। विहारादीनाम् इति आदिशब्देन यथोक्ताऽऽसनादिगतावान्तरभेदग्रहणम् । तत्फलादि च इति आदिशब्देन योगफलसम्यग्ज्ञानं च तत्फलं कैवल्यं ततो भ्रष्टस्य आत्यन्तिकाविनष्टत्वम् इत्यादि गृह्यते। एवं समुदायतात्पर्ये दर्शिते, किं आसीनः शयानः तिष्ठन् गच्छन् कुर्वन् वा युञ्जीत? इत्यपेक्षायाम् , अनन्तरश्लोकतात्पर्यम् आह - तत्‌रेति। निर्धारणे सप्तमी। प्रथमम् ()योगानुष्ठानस्य प्रधानम् , `आसीनः सम्भवात्' (ब्र.सू. ४-१-७) इति न्यायात् , इति यावत्। विविक्तत्वं द्वेधा विभजते - स्वभावत इति। आसनस्य अस्थैर्ये तत्र उपविश्य योगम् अनुतिष्ठतः समाधानायोगात् योगासिद्धिः, इति अभिसन्धाय विशिनष्टि - अचलभिति। आस्यते अस्मिन् , इति व्युत्पत्तिम् अनुसृत्य, आह  - आसनमिति। `आत्मन' इति परकीयासनव्युदासार्थम् । पतनभयपरिहारार्थं नात्युच्छ्रितम् इत्युक्तम्। नाप्यतिनीचम् , इति भूतलपाषाणादिसंश्लेषे वातक्षोभाग्निमान्द्यादिसम्भावितदोषनिरासार्थम्। चैलम् - वस्रम् , अजिनम् - चर्म पशूनाम् , तच्च मृगस्य, कुशाः - दर्भाः, ते च उत्तरे यस्मिन् उपरिष्टात् आरभ्य तत्तथोक्तम् । प्रथमंचैलम् , ततोऽजिनम् , ततश्च कुशाः, इति प्रतिपन्नपाठक्रमम् आपातिकं क्रमम् अतिक्रम्य, आदौ कुशाः ततोऽजिनम् , ततः चैलम् इति क्रमं विवक्षित्वा, आह  - विपरीतोऽत्रेति।। ११ ।। 
अ.६ शौ.१२
यथोक्तम् आसनं सम्पाद्य किं कर्तव्यम् ? इति प्रश्नपूर्वकं कर्तव्यं तत् निर्दिदशति - प्रतिष्ठाप्येति। योगं युञ्जानास्य इतिकर्तव्यताकलापं पृच्छति - कथमिति। सर्वेभ्यो विषयेभ्यः सकाशात् प्रत्याहृत्य भनसो यत् एकस्मिन्नेव ध्येये विषये सामाधानम् , यत् चित्तस्य इन्द्रियाणां च बाह्यक्रियाणां संयमनं, तत् उभयं कृत्वा योगम् अनुतिष्ठेत् , इत्याह - सर्वेति। आसने यथोक्ते स्थित्वा यथोक्तया रीत्या योगानुष्ठानस्य प्रश्नपूर्वकं फलम् आह - स किमर्थमित्यादिना।। १२ ।।
अ.६ शौ.१३ 
उक्तम् अनूद्य अनन्तरश्लोकस्य पुनरुक्तम् अर्थम् आह - बाह्येति। समत्वम् - ऋजुत्वम् , कायः - शरीरमध्यम्। `अचलम् ' विशेषणम् अवतार्य तस्य तात्पर्यम् आह - सममिति। कार्यकरणयोः विषयपारवश्यशून्यत्वम् अचलत्वं स्थैर्यम् । किमिति इवशब्दलोपः अत्र  कल्प्यते? स्वनासिकाग्रसम्प्रेक्षणमेव योगाङ्गत्वेन अत्र विधित्सितं किं न स्यात्? इत्याशङ्क्य, आह - नहीति। तर्हि किमत्र विवक्षितम् ? इति प्रश्नपूर्वकम् आह - किं तर्हि इति। दृष्टिसन्निपातः - दृष्टेः - चक्षुषः, रूपादिविषयप्रवृत्तिराहित्यम् । कथम् असौ अनायासेन सिध्यति? तत्र आह - स चेति। समाधानस्य प्राधान्येन अत्र विवक्षितत्वात् दृष्टेः बहिर्विषयत्वेन ()तद्भङ्गप्रसङ्गात् तस्या विषयेभ्यो व्यावृत्त्य ()अन्तरे च सन्निपातो विवक्षितो भवति, इत्यर्थः। तथापि कथं स्वनासिकाग्रसंप्रेक्षणम् अत्र श्रुतम् अविवक्षितम् ? इत्याशङ्क्य, आह - स्वनासिकेति। तत्रैव मनःसमाधाने का हानिः? इत्याशङ्क्य, वाक्यशेषविरोधात् मैवम् , इत्याह - आत्मनि हीति। किं तर्हि `संप्रेक्ष्य' इत्यादौ विवक्षितम् ? इत्याशङ्क्य, आह -तस्मादिति। दक्षिणेतरचक्षुषोः या दृष्टिः तस्या बाह्याद्विषयात् वैमुख्येन अन्तरेव सन्निपतनम् अत्र स्वकीयं नासिकाग्रम् नासिकान्तं ()संप्रेक्ष्येति विवक्षितम् , इत्यर्थः। तत्रैव उत्तरम् अपि विशेषणम् अनुकूलम् इत्याह - दिशश्चेति।  अनवलोकयन् आसीत इतिं उत्तरत्र सम्बन्धः, अन्तरान्तरा दिशाम् अवलोकनमपि योगप्रतिबन्धकम् , इति तत्प्रतिषेधः।। १३ ।। 
अ.६ शौ.१४
योगं युञ्जानस्य विशेषणान्तराणि दर्शयति - किञ्चेति। अन्तःकरणस्य प्रशान्ति रागद्वेषादिदोषराहित्यम् , तस्याश्च प्रकर्षः रागादिहेतोरपि निवृत्तिः। विगतभयत्वम् - सर्वकर्मपरित्यागे शास्त्रीयनिश्चयवशात् निःसन्दिग्धबुद्धित्वम् । भिक्षाभुक्यादि इति आदिशब्देन त्रिषवणस्नानशौचाऽऽचमनादि गृह्यते। विशेषणान्तरम् आह - किञ्चेति। उपसंहृत्य योगनिष्ठो भवेत् , इति शेषः। मनोवृत्युपसंहारे ध्यानमपि न सिध्येत् , तस्य तद्वृत्यावृत्तिरूपत्वात् , इति आशङ्क्य आह - मच्चित इति। विषयान्तरविषयमनो - वृत्त्युपसंहारेण आत्मन्यव तन्नियमानत् न ध्यानानुपपत्तिः, इत्यर्थः। मच्चित्तत्वैनैव मत्परस्य सिद्धत्वात् मत्पर इति पृथग्विशेषणम् अनर्थकम् , इत्याशङ्क्य, आह - भवतीति। अन्तःकरणशुद्धिः योगस्य अवान्तरफलम् ।। १४ ।। 
अ.६ शौ.१५
संप्रति परमफलकथनपरत्वेन अनन्तरश्लोकं आदत्ते - अथेति। योगस्वरूपं ()तदङ्गम् आसनं अपि तत् कर्तृविशेषणम् इत्यस्य अर्थस्य प्रकथनानन्तरं इति अथ शब्दार्थः। आत्मानं युञ्जन् इति सम्बन्धः। आत्मशब्दः मनोविषयः। यथोक्तः विधिः आसनादिः। उक्तविशेषणत्रयद्योतनार्थं सदा इत्युक्तम्। योगी - ध्यायी संन्यासीत्यर्थः। मनः संयमस्य लोकं प्रति असाधारणत्वं दर्शयति - नियतेति। शान्तिशब्दितोपरतेः सर्वसंसारनिवृत्तिपर्यवसायित्वं मत्वा विशिनष्टि - निर्वणेति। यथोक्तायाः मुक्तेः ब्रह्मस्वरूपावस्थानात् ()अनर्थान्तरत्वं आह - मत्संस्थामिति। मदधीनां - मदात्मिकां इत्यर्थः।। १५ ।। 
अ.६ शौ.१६
आहारादि इत्यादि शब्देन विहारजागरितादि च उच्यते। आत्मसंमितं अन्नपरिमाणम् अष्टग्रासादि। आहारनियमे  शतपथश्रुतिं प्रमाणयति - यदुह वा इति। तदन्नं भुज्यमानं यदुह वा इति प्रसिद्ध्या अनूदितं अवति - अनुष्ठानयोग्यता आपाद्य अनुष्ठानद्वारेण भोक्तारं रक्षति। न पुनः तत् अन्नं अस्य अनर्थाय भवति इत्यर्थः यत्पुनः आत्मसंमितात् भूयः - अधिकतरं शास्त्रमतिक्रम्य भुज्यते, तत् आत्मानं हिनस्ति भोक्तुः अनर्थाय  भवति। यच्च अन्नं कनीयः - अल्पतरं शास्त्रनिश्चयाभावात् अद्यते तत् अन्नं अनुष्ठानयोग्यतादिद्वारा न रक्षितुं क्षमते। तस्मात् अत्यधिकम् अत्यल्पञ्च अन्नं योगमारुरुक्षता त्याज्यम् इत्यर्थः। श्रुतिसिद्धमर्थं निगमयति - तस्मात् इति। नेत्यादेः व्याख्यानान्तरमाह - अथवेति। किं तत् अन्नपरिमाणं योगशास्त्रोक्तं, यत् अधिकं न्यूनं वा अभ्यवहरतः योगानुपपत्तिः इत्याशङ्क्य आह - उक्तं हीति।
`` पूरयेदशनेनार्धं तृतीयमुदकेन तु।
वायोस्सञ्चरणार्थाय चतुर्थमवशेषयेत् ।।  ''
इति वाक्यम् आदिशब्दार्थः। यथा अत्यन्तमश्नतः अनश्नतश्च योगः न सम्भवति तथा अत्यन्तं स्वपतः जाग्रतश्च न योगस्संभवति, इत्याह - तथेति।। १६ ।।
अ.६ शौ.१७
आहारनिद्रादिनियमविरहिणो योगव्यतिरेकम् उक्त्वा तन्नियमवतो योगान्वयं व्याचष्टे - कथं पुनरित्यादिना। अन्नस्य नियतत्वम् अर्धम् अशनस्य इत्यादि, विहारस्य नियतत्वं योजनान्न परं गच्छेत् इत्यादि, कर्मसु चेष्टायाः नियतत्वं वाङ्नियमादि, रात्रौ प्रथमतः दशघटिकापरिमिते काले जागरणम्, मध्यतः स्वपनम् , पुनरपि दशघटिंकापरिमिते जागरणम् इति स्वप्नावबोधयोः नियतकालत्वम्। एवं प्रयतमानस्य योगिनो ()भवतः योगस्य फलम् आह - दुःखहेति। सर्वाणि इति आध्यात्मिकादिभेदभिन्नानि, इत्यर्थः। यथोक्तयोगमन्तरेणापि स्वप्नादौ दुःखनिवृत्तिरस्ति, इति विशिनाष्टि - सर्वेति। विशुद्धविज्ञानद्वारा, इति शेषः।। १७ ।।
अ.६ शौ.१८
सफलस्य साङ्गस्य योगस्य उक्त्यनन्तरम् , `यदा हि' इत्यादौ उक्तकालानुवादेन ()युक्तं लक्षयितुं अनन्तरश्लोकप्रवृत्तिं दर्शयति - अथ अधुनेति। विशेषेण संयतत्वमेव संक्षिपति - एकाग्रतामिति। आत्मन्येव इति एवकारार्थं कथयति - हित्वेति। केवलत्वम् - अद्वितीयत्वम् । तस्य आत्मस्थितिं विवृणोति - स्वात्मनीति। चित्तस्य हि कल्पितस्य आत्मैव ()तत्त्वम् । तत्पुनः अन्यतः सर्वतो निवारितम् अधिष्ठाने निमग्नं तिष्ठति, इति भावः। तस्याम् अवस्थायां सर्वेभ्यो विषयेभ्यो व्यावृत्ततृष्णो युक्तो व्यवह्रियते, इत्याह - निःस्पृह इति।। १८ ।।
अ.६ शौ.१९
उपमा - योगिनः चित्तस्थैर्यस्य उदाहरणम् , इत्यर्थः। उपमाशब्दस्य प्रदीपविषयत्वसिद्ध्यर्थं करणव्युत्पत्तिं दर्शयति - उपमीयत इति। योगिनः - यथोक्तविशेषणवतः चित्तस्थैर्यस्य, इति शेषः।। १९ ।।   
अ.६ शौै.२०
द्विविधः समाधिः संप्रज्ञातः असंप्रज्ञातश्च। ध्येयैकाकारसत्ववृत्तिः भेदेन कथंचित् ज्ञायमाना संप्रज्ञातः समाधिः। कथमपि पृथक् अज्ञायमाना सैव सत्ववृत्तिः असंप्रज्ञातः समाधिः। तत्र सामान्येन समाधिलक्षणमभिधाय असंप्रज्ञातस्य सामधेः अधुना लक्षणं विवक्षन् आह -एवमिति। काले समाध्युपलक्षिते। एवकारः तुष्यति इत्यनेन संबध्यते। चकारस्य सम्बन्धमाह - यस्मिंश्चेति। कालस्तु पूर्ववत्। ()कर्मकारकत्वेन निर्दिष्टम्  आत्मानं ()तत्पदार्थत्वेन व्याचष्टे - परमिति। आत्मनि इत्यस्य त्वंपदार्थविषयत्वमाह - एवेति। परमात्मानं प्रतीच्येव तदूभावेन अपरोक्षीकुर्वन् अतुष्टिहेत्वभावात् तुष्यत्येव इत्यर्थः। तस्मिन् काले योगसिद्धिः भवति इति शेषः।। २० ।।
अ.६ शौ.२१
योगसिद्धिकालं प्रकारान्तरेण प्रकटयति - किञ्चेति। बुद्धिशब्दः स्वानुभवविषयः। इन्द्रियनिरपेक्षस्वानुभवगम्यत्वोक्तेः `अतीन्द्रिय'मिति पुनरुक्तम् , इत्याशङ्क्य, आह - अविषयेति। पदच्छेदः - न चेत्यादि। ()अपेक्षितपूरणम् - आत्मस्वरूप इति। तस्मात् तत्त्वत इति सम्बन्धः। ()नैव इति एवकारसंबन्धोक्तिः। चकारः सप्तम्या संबन्धनीतयः। ति ()पूर्ववत् संबन्धः।। २१ ।।
अ.६ शौ.२२
प्रकारान्तरेण प्रकृतं योगं विशिनष्टि - किञ्चेति। अपरिपक्वयोगो यथा दर्शितेन दुःखेन प्रच्याव्यते न चैवं विचाल्यते यस्मिन् स्थितो योगी, तं योगं विद्यात् , इति पूर्ववत् ।। २२।।
अ.६ शौ.२३ 
तं विद्यात् इत्याद्यपेक्षितं पूरयन् अवतारयति - यत्रेति। तमिति आत्मावस्थाविशेषं परामृशति। दुःखसंयोमस्य वियोगः वियोगसंज्ञितो युज्यते, स कथं योगसंज्ञितः स्यात् ? इत्याशङ्क्य, आह -विपरीतेति। इयं हि योगावस्था समुत्खातनिखिलदुःखभेदा, इति दुःखसंयोगभावो योगसंज्ञाम् अर्हति, इत्यर्थः। उपसंहृते योगफले किमिति पुनः योगस्य कर्तव्यत्वम् उच्यते? तत्र आह -योगफलमिति। प्रकारान्तरेण योगस्य कर्तव्यत्वोपदेशारम्भः अत्र अन्वारम्भः। योगं युञ्जानः तत्क्षगात् उक्तां संसिद्धिं अलभमानः संशयानो निवर्तेत इति, तन्निवृत्त्यर्थं पुनः कर्तव्योपदेशः अर्थवान् , इति मत्वा, आह - निश्चयेति। तयोः साधानविधामेव अक्षरयोजनया साधयति - स यथेति। इह जन्मनि जन्मान्तरेवा सेत्स्यति, इति अध्यवसायेन योक्तव्यः - कर्तव्यः ।। २३ ।।
अ.६ शौ.२४
इतश्च योगस्य कर्तव्यत्वम् , इति प्रतिजानीते - किञ्चेति। केन क्रमेण कर्तव्यत्वम् इत्यपेक्षायाम् , आह  - सङ्कल्पेति। सङ्कल्पः - शोभनाध्यासः । सर्वान् इत्युक्त्वा पुनः अशेषत इति पुनरुक्तिः, इत्याशङ्क्य, आह - निर्लेपेनेति। तथा शेषो न भवति, तथा सर्वेषां कामानां शोभनाध्यासाधीनानं त्यागस्य योगानुष्ठानशेषत्ववत् विवेकयुक्तेन मनसा करणसमुदायस्य सर्वतो नियमनमपि तत्र शेषत्वेन कर्तव्यम् , इत्याह - किञ्चेति।। २४ ।। 
अ.६ शौ.२५
कामत्यागद्वारेण इन्द्रियणि प्रत्याहृत्य किं कुर्यादिति शंकितारं प्रति आह - शनैः शनैरिति। सहसा विषयेभ्यः सकाशात् उपरमे मनसो न स्वास्थ्यं सम्भवति, इत्यभिप्रेत्य, आह - न सहसेति। तत्र साधनं धैर्ययुक्ता बुद्धिः, इत्याह - कयेत्यादिना । भूम्यादीः अव्याकृतपर्यन्ताः ()प्रकृतीः अष्ट पूर्वत्र धारणं कृत्वा उत्तरोत्तरक्रमेण प्रवितापयेत् , इति भावः। अव्यक्तम् आत्मनि प्रविलाप्य, आत्ममात्रनिष्ठं मनो विधाय, चिन्तयितव्याभावात् अतिस्वस्थो भवेत् , इत्याह - आत्मेति। तत्र संस्थितिमेव मनसो विवृणोति - आत्मैवेति । योगविधिम् उपक्रम्य, किमिदम् उक्तम् ? इत्याशङ्क्य, आह - एष इति। यत् मनसो नैश्चल्यम् , इति शेषः।। २५ ।।
अ.६ शौ.२६
ननु  मनसः शब्दादिनिमित्तानुरोधेन रागद्वेषवशात् अत्यन्तचञ्चलस्य अस्थिरस्य तत्र तत्र स्वभावेन प्रवृत्तस्य कुतो नैश्चल्यं नैश्चिन्त्यं च? इति, तत्र आह - तत्रेति। योगप्रारम्भः ()सप्तम्यर्थः। एवं शब्देन  `मनसैव' इत्यादिः उक्तप्रकारो गृह्यते। स्वाभाविको दोषो मिथ्याज्ञानाधीनो रागादिः। ()शब्दादेः मनसो नियमनं कथम् ? इत्याशङ्क्य, आह - तत्तन्निमित्तमिति। याथात्म्यनिरूपणम् - क्षयिष्णुत्वदुःखसंमिश्रत्वाद्यालोचनम् , तेन तत्र तत्र वैराग्यभावनया तत्तत् आभासीकृत्य ततस्ततो नियम्य एतन्मनः, इति संबन्धः। मनोवशीकरणेन उपशमे किं स्यात् ? इत्याह - एवमिति । योगाभ्यासः - विषयविवेकद्वारा मनोनिग्रहाद्व्यावृत्तिः, प्रशान्तम् - आत्मन्येव प्रलीनम् , इति यावत् ।। २६ ।।  
अ.६ शौ.२७
मनस्तद्वृत्त्योः अभावे स्वरूपभूतसुखाविर्भावस्य स्वापादौ प्रसिद्धिं द्योतयितुं `हि'शब्दः। मोहादिक्लेशप्रतिबन्धात् योगिनि यथोक्तसुखाप्राप्तिम् आशङ्क्य, मनोविलयम् उपेत्य परिहरति - शान्तेति। तस्य अस्मदादिविलक्षणत्वम् आह -ब्रह्मभूतमिति। अस्मदादेरपि स्वतो ब्रह्मभूतत्वेन तुल्यं जीवन्मुक्तत्वम् , इत्याशङ्क्य, आह - ब्रह्मैवेति। धर्माधर्मप्रतिबन्धात् अयुक्ता यथोक्तसुखप्रप्तिः, इत्याशङ्क्य उक्तम् - अकल्मषमिति।। २७ ।। 
अ.६ शौ.२८
उत्तमं सुखं योगिनो भवति इत्युक्तम् , तदेव स्फुटयति - युञ्जन्निति। क्रमः यथोक्तो `मनसैवेन्द्रियग्रामम् ' इत्यादिः। योगान्तरायः - रागद्वेषादिः, सदा ञात्मानं युञ्जन्निति संबन्धः। पापपदं उपलक्षणं पुण्यस्यापि । संस्पर्शः - तादात्म्यम् ऐकरस्यम् । ()उत्कर्षः - विषयासंस्पर्शः।। २८ ।।  
अ.६ शौ.२९
योगम् अनुतिष्ठतो ब्रह्मभूतस्य सर्वानर्थनिवृत्तिनिरतिशयसुखप्राप्तिलक्षणो द्विविधोमोक्षः हेतुना केन स्यात् ? इति शङ्कमानं प्रति आह - इदानीमिति। स्मम् आत्मानम् ईक्षते, इति संबन्धः। सर्वभूतान्यपि तद्विशेषणत्वेन पश्यति चेत् न शुद्धवस्तुज्ञानमिति न अविद्यानिवृत्तिः,  इत्याशङ्क्य, आह - सर्वभूतानीति। उक्ते दर्शने चित्तसमाधानम् उपायंदर्शयति - योगेति। विषमेषु उपाधिषु तदनुरोधात् विषममेव दर्शनं तदुपदर्शितदर्शनप्रतिबन्धकं प्रत्युदस्यति - सर्वत्रति।। २९ ।।
अ.६ शौ.३०
उक्तस्य एकत्वज्ञानस्य ()फलविकल्पत्वशङ्कां शिथिलयति - एतस्येति। तत्र एकत्वदर्शनम् अनुवदति - यो मामिति। तत्फलम् इदानीम्  उपन्यस्यति - तस्येति। ज्ञानानुवादभागं विभजते - यो मामिति। तत्फलोक्तिभागं व्याचष्टे - तस्यैवमिति। अनेकत्वदर्शिनोऽपि ईश्वरो नित्यत्वात् न प्रणश्यति, इत्याशङ्क्य आह - नेति। अहम् परमानन्दः, न तं प्रति परोक्षी भवामि, इत्यर्थः।  `स च' इत्यादि व्याचष्टे - विद्वानिति। विद्वानिव अविद्वानपि ईश्वरस्य न नश्यति, इत्याशङ्क्य, उक्तम् - नेत्यादिना । अविदुषश्च स्वरूपेण सतोऽपि व्यवहितत्वात् अविद्यया, नष्टप्रायता इत्यर्थः। ईश्वरस्य विदुषश्च परस्परम् अपरोक्षत्वे हेतुम् आह - तस्य चेति। आत्मैकत्वेऽपि कथं मिथोऽपरोक्षत्वम् , तत्र आह - स्वात्मेति। विद्वदीश्वरयोः एकत्वानुवादेन विद्याफलं विवृणोति - यस्माच्चेति। तस्मात् एकत्वदर्शनार्थ प्रयतितव्यम् , इति शेषः ।। ३० ।।
अ.६ शौ.३१
पूर्वार्धेन अनूद्य उत्तरार्धेन फलविधिः, इति मत्वा आह - इत्येतदिति। रागादिरहितस्य यमनियमादिसंस्कारवतः स्वैरप्रवृत्त्यसंभऽपि, ताम् अङ्गीकृत्य ज्ञानं स्तौति - सर्वथेति। प्रतिभासतोऽपि यथेष्टचेष्टाऽङ्गीकारे कुतो ज्ञानवतो नित्यमुक्तत्वम् , प्रातीतिकदुराचारप्रतिबन्धात् , इत्याशङ्क्य, आह - न मोक्षमिति।। ३१ ।। 
अ.६ शौ.३२
स्वैराचरणस्य अप्रतिबन्धकत्वकथनात् ()परपीडनस्य योगिनः सम्यग्दर्शनं प्रति अप्रतिबन्धकत्वप्रसक्तौ उक्तम्  -कि़ञ्चेति। अन्यदपि कि़ञ्चित् उच्यते परमयोगिनो निर्देशद्वारा योगमाहात्म्यम् , इत्यर्थः उपमेव - औपम्यम् , आत्मा च तत् औपम्यञ्च, तेन । सर्वभूतेषु यः समं पश्यति इत्युक्ते तदेव समदर्शनं प्रश्नपूर्वकं विवृणोति - किमित्यादिना। विकल्षार्थत्वं वारयति - वाशब्द इति। उपदर्शितसमदर्शनफलम् अभिलषति - न कस्यचिदिति। किमपेक्षयां तस्य परमत्वम् ? तत्र आह - सर्वेति।। ३२ ।। 
अ.६ शौ.३३
``मनश्चञ्चलमस्थिरम्  '', इत्युपश्रृत्य निर्विशेषे चित्तस्थैर्यं दुश्शकम् इति मन्वानः तदुपायबुभुत्सया पृच्छति, इति प्रश्नम् उत्थापयति - एतस्येति। तत्प्राप्त्युपायं शुश्रुषुः , इति सम्बन्धः। मनसश्चञ्चलत्वेऽपि तन्निग्रहद्वारा योगस्थैर्यं सम्पाद्याताम् , इत्याशङ्क्या, आह - प्रसिद्धमिति।। ३३ ।। 
अ.६ शौ.३४
कृष्णपदपरिनिष्पत्तिप्रकारं सूटयति - कृष्ण इतीति। कथं कर्षकत्वं आप्तकामस्य भगवतः सम्भवति इत्याशङ्क्य आह - भक्तेति। ऐहिकामुष्मिकसर्वसम्पदां आकर्षणशीलत्वाच्च इति द्रष्टव्यम् । प्रमथ्नाति क्षोभयति । तदेव क्षोभकत्वं प्रकटयति - विक्षिपतीति। दुर्निवारत्वं अभिप्रतात् विषयात् आक्रष्टुं अशक्यत्वं विशेषणान्तरमाह -किञ्चेति। अवच्छेद्यत्वं विशेषणान्तरमाह - किञ्च दृढम् इति। तन्तुनागः वरुणपाशशब्दितः जलचारी पदार्थः अत्यन्तदृढतया छेत्तुमशक्यत्वेन प्रसिद्धः विवक्षितः। वायोरित्युक्तं व्यनक्ति - यथेति।। ३४ ।।
अ.६ शौ.३५ 
प्रश्नम् अङ्गीकृत्य प्रतिवचनम् उत्थापयति - श्रीभगवानिति। कुत्र संशयराहित्यम् ? तत्र आह - मन इति। कथं तर्हि मनोनिरोधो भवति, तत्र आह - किन्तु इति । अभ्यासस्वरूपं सामान्येन निदर्शयति - अभ्यासो नामेति। कस्याञ्चित् चित्तभूमौ इति अविशेषितः ध्येयो विषयो निर्दिश्यते, समानप्रत्ययावृत्तिः विजातीयप्त्ययानन्तरिता इति शेषः। चित्तस्येति षष्ठी प्रत्यस्य ()तद्वकारत्वद्योतनार्था। वैराग्यस्वरूपं निरूपयति - वैराग्यमिति। तेषु वैतृष्ण्यं वैराग्यं नाम, इति सम्बन्धः। तत्र हेतुं सूचयति - दोषेति। विषयेषुतृष्णाविषयेषु दोषदर्शंनम् अभ्यस्यते। तेन वैतृष्ण्यं जायते। तेन निगृह्यमाणं निर्दिशति - विक्षेपेति । ()तस्मिन् गृहीते - निरुद्धे मनोनिरोधेऽस्य किं स्यात्? इत्यपेक्षायाम् आह - एवमिति। अभ्यासहेतुकवैराग्यद्वारा चित्तप्रचारनिरोधे निरुद्धवृत्तिकं मनोविषयविमुखमु अन्तर्निष्ठं भवति, इत्यर्थः।। ३५ ।।
अ.६ शौ.३६
संयतात्मनो योगप्राप्तिः सुलभा, इत्युक्त्वा, व्यतिरेकं दर्शयति - यः पुनरिति। उत्तरार्धं व्याचष्टे - यस्त्वित्यादिना। अन्तःकरणस्य स्ववशत्वे सिद्धेऽपि वैराग्यादौ आस्थावता भवितव्यम् , इत्याह - यततेति। उपायो वैराग्यादिपूर्वको मनोनिरोधः।। ३६ ।। 
अ.६ शौ.३७
प्रश्नान्तरम् उत्थापयति - तत्रेत्यादिना। मनोनिरोधस्य दुःखसाध्यत्वम् आशङ्क्य परिहृते सति, प्रष्टा पुनः अवकाशं प्रतिलभ्य उवाच, इति सम्बन्धः। लोकद्वयप्रापककर्मभम्भवे कुतो योगिनो नाशाशङ्का? इत्याशङ्क्य, आह - योगाभ्यासेति। तथापि योगानुष्ठानपरिपाकपरिप्राप्तिसम्यग्दर्शनसामर्थ्यात् मोक्षोपपत्तौ कुतः तस्य नाशाशङ्का? इति चेत् , मैवम् , अनेकान्तरायवत्त्वात्  योगस्य इह जन्मनि प्रायेण संसिद्धेः असिद्धिः, इत्यभि सन्धाय आह - योगसिद्धीति। अभ्युदयनिःश्रेयसबहिर्भावो ()नाशः। योगमार्गे तत्फलस्य सम्यग्दर्शनस्य अदर्शनात् , इति शेषः। तर्हि ततो  बर्हिर्मुखत्वमेव आत्यन्तिकं संवृत्तम् , इत्याश्क्य, आह - श्रद्धयेति। तर्हि योगमार्गम् आश्रयते ? नेत्याह -योगादिति। मरणाकाले व्याकुलेन्द्रियस्य ज्ञानसाधनानुष्ठानावकाशाभावात् युक्तं ततश्चलितमानसत्वम् , इत्याशङ्क्य, आह - भ्रष्टेति। गम्यत इति गतिः - पुरुषार्थः, सामान्यप्रश्नम् अन्तर्भाव्यविशेषप्रश्नो द्रष्टव्यः।। ३७ ।। 
अ.६ शौ.३८ 
प्रश्नमेव विवृणोति - कच्चिदिति। प्रशस्तप्रश्नार्थत्वं कच्चिदित्यस्य अङ्गीकृत्य व्याचष्टे - किमिति। उभयविभ्रष्टत्वं स्पष्टयति - कर्मेत्यादिना । वायुना छिन्नमु-विशकलितम् अभ्रं यथा नश्यति तद्वत् , इत्याह - छिन्नेति। नाशाशङ्कनिमित्तम् आह - निराश्रय इति। कर्ममार्गरूपावष्टंभाभावेपि ज्ञानमार्गावष्टंभः तस्य भविष्यति, इत्याशङ्क्य आह - विमूढः सन् इति। नहि कर्मिणं प्रति इयम् आशङ्का युक्ता, अभिलाषं त्यक्त्वा ईश्वरे समर्प्य वा कर्म अनुतिष्ठतः, निरुपचारेण तद्भ्रंशवचनासंभावत् । सर्वकर्मसंन्यासिनः तु विहितानां त्यागात् ज्ञानोपायाच्च विच्युतेः अनर्थप्राप्तिशङ्का युक्ता इति भावः।। ३८ ।।  
अ.६ शौ.३९
यथोपदर्शितसंशयापाकरणार्थम् अर्जुनो भगवन्तं प्रेरयन् आह - एतदिति। मत्तोऽन्यः कश्चित् ऋषिर्वा देवो वा त्वदीयं संशयं छेत्स्यति इत्याशङ्क्य, आह - त्वदन्य इति। अन्यस्य संशयछेत्तुः अभावे फलितम् आह - अत इति।। ३९ ।।  
अ.६ शौ.४० 
योगिनो नाशाशङ्कां परिहरन् उत्तरम् आह  - भगवानिति। यदुक्तम् उभयभ्रष्टो योगी नश्यति, इति, तत्र आह - पार्थेति। तत्र हेतुम् आह - नहीति। योगिनो मार्गद्वयात् विभ्रष्टस्य ऐहिको नाशः - शिष्टगर्हालक्षणो न भवतीति श्रद्धादेः सद्भावात् , तथापि कथम् आमुष्मिकनाशशून्यत्वम् ? इत्याशङ्क्य , ()तद्रूपनिरूपणपूर्वकं तदभावं प्रतिजानीते - नाशो नामेति। तत्र हेतुभागं विभजते - नहीत्यादिना। उभयभ्रष्टस्यापि श्रद्धेन्द्रियसंयमादेः सामिकृतश्रवणादेश्च भावात् उपपन्नं शुभकृत्त्वम् । तातेति कथं पुत्रस्थानीयशिष्यः सम्बोध्यते? पितुरेव ()तातशब्दत्वात्, इत्याशङ्क्य, आह - तनोतीति। तेन पुत्रस्थानीयस्य शिष्यस्य तातेति सम्बोधनम् अविरुद्धम् , इत्यर्थः। न गच्छति कुत्सितां गतिम्, कल्याणकारित्वात् , इति नाशाभावः।। ४० ।। 
अ.६ शौ.४१
योगभ्रष्टस्य लोकद्वयेऽपि नाशाभावे किं भवति? इति पृच्छति - किन्त्विति। तत्र श्लोकेन उत्तरम् आह -प्राप्येति। कथं संन्यासी इति विशेष्यते? तत्त्र आह - सामर्थ्यादिति। कर्मणि व्यापृतस्य कर्मिणो योगमार्गप्रवृत्त्यनुपपत्तेः, तत्प्रवृत्तावपि फलाभिलाषविकलस्य ईश्वरे समर्पितसर्वकर्मणः तद्भ्रंशाशङ्कानवकाशात् , इत्यार्थः। समानां नित्यत्वं ()मानुषसमाविलक्षणत्वम् । वैराग्याभावविवक्षया विभूतिमतां गृहे जन्म, इति विशिष्यते।।४१।।
अ.६ शौ.४२
श्रद्धावैराग्यादिकल्याणाधिक्ये पक्षान्तरम् आह - अथेति। योगिनामिति कर्मिणां ग्रहणं मा भूत्  , इति विशिनष्टि - धीमतामिति। ब्रह्मविद्यावतां शुचीनां दरिद्राणां कुलेजन्म दुर्लभादपि दुर्लभं प्रमादकारणाभावात् , इत्याह - एतद्वीति । किमपेक्ष्य अस्य जन्मनो दुःखलभ्यादपि दुःखलभ्यतरत्वम् ? तदाह - पूर्वमिति। यद्यपि विभूतिमतामपि शुचीनां गृहे जन्म दुःखलभ्यम् , तथापि तदपेक्षया इदं जन्म दुःखलभ्यतरम् , यत् ईदृशं शुचीना दरिद्राणां विद्यावताम् , इति विशेषणोपेते कुले लोके जन्म वक्ष्यमाणम् , इत्यर्थः।। ४२।।
अ.६ शौ.४३
यत् उत्तमतरं जन्म उक्तम् , तस्य उत्तमत्वे हेत्वन्तरम् आह - यस्मादिति। बुद्ध्येति आत्मविषयया, इति शेषः। पूर्वस्मिन् देहे भवम् - तत्र अनुष्ठितसाधनविशेषयुक्तम् , इत्यर्थः। तर्हि यथोक्तजन्मनि साधनानुष्ठानम् अन्तरेणैव बुद्धिसम्बन्धः स्यात् , इत्याशङ्क्य, आह - यतते चेति। प्रयत्नः श्रवणाद्यनुष्ठानविषयः।। ४३ ।।  
अ.६ शौ.४४
यदि पूर्वसंस्कारः अस्य इच्छाम् उपनयन् न प्रवर्तयति, तथा च प्रवृत्तिः अनिच्छया स्यात् , इत्याशङ्क्य आह - पूर्वेति। स हि योगभ्रष्टः समनन्तरजन्मकृतसंस्कारवशात् उत्तरस्मिन् जन्मनि अनिच्छन्नपि योगं प्रत्येव आकृष्टो भवति, इत्यर्थः। तत्र कंमुतिकन्यायं सूचयति - जिज्ञासुरिति। पूर्वार्धं विभजते - यः पूर्वेति। तस्मात् , न इच्छया तस्य प्रवृत्तिः, इति शेषः। योमभ्रष्टस्य अधर्मादिप्रतिबन्धेऽपि तर्हि पूर्वाभ्यासवशात् बुद्धिसम्बन्धः स्यात् , इत्याशङ्क्य, आह - नेत्यादिना। यदि योगभ्रष्टेन योगाभ्यासजनितसंस्कारप्राबत्यात् प्रबलतराधर्मभेदरूपं कर्म न कृतं स्यात् , तदा तेन संस्कारेण वशीकृतः सन् इच्छादिरहितोऽपि बुद्धिसम्बन्धभाक् भवति इत्यर्थः। ()विपक्षे योगसंस्कारस्य अभिभूतत्वात् न कार्यारम्भकत्वम् , इत्याह - अधर्मश्चेदिति। योगजसंस्फारस्य अधर्माभिभूतस्य कार्यम् अकृत्वैव अभिभावकप्राबल्ये प्रणाशः स्यात् , इत्याशङ्क्य, आह - तत्क्षयेत्विति। कालव्यवधानात् ()निवृत्तिं शङ्कित्वा उत्कम्  - नेति। तृणजलायुकादृष्टान्तश्रुत्या() संस्कारस्य दीर्घतायाः समाधिगतत्वात् , इति भावः। कैमुतिकन्यायोक्तिपरम् उत्तरार्धं विभजते - जिज्ञासुरपीत्यादिना । अत्रापि `संन्यासी' इति विशेषणं पूर्ववत् अवधेयम् , इत्याह - सामर्थ्यादिति। न हि कर्मी कर्ममार्गे प्रवृत्तः ततो भ्रष्टः शङ्कितुं  शक्यते, अतः संन्यासी पूर्वोक्तैः विशेषणैः विशिष्टो योगभ्रष्टोऽभीष्टः। सोऽपि वैदिकं कर्म तत्फलं च अतिवर्तते, किमुत योगं बुद्ध्वा तन्निष्ठः - सदा अभ्यासं कुर्वन् कर्म तत्फलं च अतिवर्तत इति वक्तव्यम् , इति योजना । योगनिष्ठस्य कर्मतत्फलातिवर्तनं ततोऽधिकफलावाप्तिः विवक्ष्यते ।। ४४ ।। 
योगनिष्ठस्य श्रेष्ठत्वे हेत्वन्तरं वक्तुम् उत्तरश्लोकम् अवतारयति - कुतश्चेति। मृदुप्रयत्नोऽपि क्रमेण मोक्ष्यते चेत् अधिकप्रयत्नस्य क्लेशहेतोः अकिंचित्करत्वम् , इत्याशङ्क्य, हेत्वन्तरभेव प्रकटयति -प्रयत्नादिति। तत्र - योगविषये प्रयत्नातिरेके सति, इत्यर्थः। ततः - सञ्चितसंस्कारसमुदायात् , इति यावत् । समुत्पन्नसम्यग्दर्शनवशात् प्रकृष्टा गतिः संन्यासिना लभ्यते, तेन शीघ्रं मुक्तिम् इच्छन् अधिकप्रयत्नो भवेत्, अल्पप्रयत्नस्तु चिरेणंव 
मुक्तिभागी , इत्यर्थः।। ४५ ।। 
अ.६ शौ.४६
सम्यग्ज्ञानद्वारा मोक्षहेतुत्वं योगस्य उक्तम् अनूद्य योगिनः सर्वाधिक्यं साधयति - तपस्विभ्य इति । योगिनो ज्ञानिनश्च पर्यायत्वात् कथं तस्य ज्ञानिभ्यः अधिकत्वम् ? इत्याशङ्क्य, आह - ज्ञानमिति। योगिनः सर्वाधिकत्वे फलितम् आह - तस्मादिति।। ४६।।
अ.६ शौ.४७
ननु आदित्यो विराडात्मा सूत्रं कारणम् अक्षरम् इत्येषाम् उपासका भूयांसो योगिनो गम्यन्ते, तेषां कतमः श्रेयान् इष्यते? तत्र आह -योगिनामिति। यो भगवन्तं सगुणं निर्गुणं वा यथोक्तेन चेतसा श्रद्दधानः सन् , अनवरतम् अनुसन्धत्ते स युक्तानां मध्ये अतिशयेन युक्तः - श्रेयान् , ईश्वरस्य अभिप्रतेः, न हि तदीयो अभिप्रायः अन्यथा भवितुम् अर्हति,इत्यर्थः तदेनेन अध्यायेन कर्मयोगस्य संन्यासहेतोः मर्यादां दर्शयता, साङ्गं च योगं विवृण्वता, मनोनिग्रहोपायोपदेशेन योगभ्रष्टस्य आत्यन्तिकनाशशङ्कावकाशं शिथिलयता, त्वंपदार्थाभिज्ञस्य ज्ञाननिष्ठत्वोक्त्या वाक्यार्थज्ञानात् मुक्तिः, इति साधितम् ।। ४७ ।। 
इति श्रीमत्परमहंस - परिव्राजकाचार्य - श्रीमच्छुद्धानन्दपूज्यपादशिष्यानान्दज्ञानविरचिते 
श्रीमद्भगवद्गीताशाङ्करभाष्यव्याख्याने षष्ठोऽध्यायः।। 
`'
 




