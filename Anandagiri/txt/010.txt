अथ दशमोऽध्यायः
अ.१०  शौ.१ 
अव्यायद्वये सिद्धम् अर्थ संक्षेपतोऽनुभाषते - सप्तमेति। तत्त्वं सोपाधिकं निरुपाधिकञ्च। विभूतयः - सविशेषनिर्विशेषरूपप्रतिपत्त्युपयोगिन्यः। उत्तराध्यायस्य अध्यायद्वयेन सम्बन्धं वदन् अध्यायान्तरम् अवतारयति - अथेति। वक्तव्याः सविशेषध्याने निर्विशेषप्रतिपत्तौ च शेषत्वेन, इति शेषः। ननु सविशेषं निर्विशेषं च भगवतो रूपं प्रागेव तत्र तत्र उक्तम् । तत्किमिति पुनः उच्यते, तत्र आह - उक्तमपीति। तद्यदि तत्र तत्र तत्त्वम् उक्तम् , तयापि पुनर्वक्तव्यं दुर्ज्ञेयत्वात् , इति यतः मन्यते, अतः इति योजना। प्रकृष्टत्वं वचसः स्पष्टयति - निरतिशयेति। तदेव वचः विशिनष्टि - यत्परममिति। सकृदुक्तेः अर्थसिद्धेः सकृदुक्तिः अनर्थिका, इत्याशङ्क्य, आह - प्रीयप्ताणायेति। ततो वक्ष्यामि तुभ्यम् , इति पूर्वेण संबन्धः। हितम् - दुर्विज्ञेयं तत्त्वज्ञानम् ।।१।।
अ.१० शौ.२
कश्चित् अन्योऽपि परमं वचः मह्य वक्ष्यति। तेन च मम तत्तवज्ञानं भविष्यति। अतः भगवद्वचनम् अकिञ्चित्करम् , इति शङ्कित्वा परिहरति - किमर्थमित्यादिना। इन्द्रादयः भृग्वादयश्च भगवत्प्रभावं न विन्दन्ति इत्यत्र प्रश्नपूर्वकं हेतुम् आह - कस्मादिति। निमित्तत्वेन उपादानत्वेन च यतः देवानां भगवानेव हेतुः, ततः तद्विकाराः ते न तस्य प्रभावं विदुः इत्युर्थः।।२।।
अ.१० शौ.३
इतश्च कश्चिदेव भगवत्प्रभावं वेत्ति इत्याह - किञ्चेति। कोऽसौ प्रभावः भगवतःॽ यं बहवो न विदुः,इत्यपेक्षायां पारमार्थिकं प्रभावं तदधीनफलं च कथयति - यो मामिति। ()पदद्वयापौनरुक्त्यम् आह - अनादित्वमिति।। ३ ।।
अ.१० शौ.४
भगवतो लोकमहेश्वरत्वे हेत्वन्तरम् आह - अतश्चेति। मुमुक्षुभिः आराध्यत्वसिद्धये बन्धमोक्षसाधनं ()पुरस्कृत्य अशेषं जगत्प्रकृत्यधिष्ठातृत्वलक्षणं सोपाविकं भगवत्प्रभावम् अभिद्यत्ते - बुद्धिरिति। मूक्ष्मादि इत्यादिशब्देन सूक्ष्मतरः सूक्ष्मतमश्च अर्थो गृह्यते । उक्तं सामर्थ्यं बुद्धिः, इत्यास्मिन् अर्थे प्रसिद्धिं प्रमाणयति - तद्वन्तमिति। आत्मादीति। तदवबोधवन्तं हि ज्ञानिनं वदन्ति। अन्तः करणस्य उपशमः विषयेभ्यो व्यावृत्तिः इति शेषः।। ४ ।।
अ.१० शौ.५
यथाशक्तीति। पात्रे श्रद्धया स्वशक्तिं अनतिक्रम्य अर्थानं देशकालानुगुण्येन प्रतिपादनम् इत्यर्थः। उक्तानां बुद्ध्यादीनां साश्रयाणां ईश्वरात् उत्पत्तिं प्रतिजानीते भवन्तीति। नानाविधत्वे हेतुमाह - स्वकर्मेति। कथञ्चिदपि तेषाम् आत्मव्यतिरेकेण अभावात् मत्त एव इ्त्युक्तम् ।। ५ ।। 
अ.१० शौ.६
न केवलं भगवतः सर्व प्रकृतित्वमेव , किन्तु सर्वज्ञत्व - सर्वेश्वरत्वरूपम् अधिष्ठातृत्वम् अपि, इत्याह - किञ्चेति। आद्या भृग्वादयो वासष्ठान्ताः सर्वज्ञाः विद्यासंप्रदायप्रवर्तकाः। तथेति मनूनामपि पूर्वत्वेन आद्यत्वम् अनुकृष्यते। के ते मनंवःॽ तत्र आह - सावर्णाइतीति। प्रसिद्धाः पुराणेषु, प्रजानां पालकाः, स्वयम् ईश्वराश्च इति शेषः। महर्षीणां मनूनां च तुल्यं विशेषणम् - ते चेति। मयि - सर्वज्ञे सर्वेश्वरे, गता - भावना येषां, ते तथा। भावनाफलम् आह - वैष्णवेनेति। वैष्णव्या शक्त्या अधिष्ठितत्वेन ज्ञानैश्वर्यवन्तः, इत्यर्थः। तेषां जन्मनो वैशिष्ट्यम् आचष्टे - मानसा इति। मन्वादीनेव विशिनष्टि - येषामिति। विद्यया जन्माना च सन्ततिभूता मन्वादीनाम् अस्मिन् लोके सर्वाः प्रजाः, इत्यर्थः।। ६ ।।
अ.१० शौ.७
सोपाधिकं प्रभावं भगवतो दर्शयित्वा तज्ज्ञानफलम् आह - एतामिति। बुद्ध्याद्युपादानत्वेन विविधा भूतिः - भवनम् वैभवम् सर्वात्मकत्वम् , तदाह - विस्तारमिति। ईश्वरस्य तत्तदर्थसंपादनसामर्थ्य योगः, तदाह - आत्मन इति। ()योगः - तत्फलम् ऐश्वर्य सर्वज्ञत्वं सर्वेश्वरत्वं च मदीयं शक्तिज्ञानलेशम् आश्रित्य मन्वादयो भृग्वादयश्च ईशते जानते च तदाह - अथवेति। यथा तौ विभूतियोगौ तथा वेदनस्य निरंकुशत्वं दर्शयति - यथावदिति। सोपाधिकं ज्ञानं निरूपाधिकज्ञाने द्वारम् , इत्याह -सोऽविकम्पेनेति। उक्ते अर्थे प्रतिबन्धाभावम् आह - नास्मिन् इति।। ७ ।।
अ.१० शौ.८
कथं तावक विभूत्त्यैश्वर्यज्ञानम् उक्तयोगस्य हेतुःॽ इति मत्वा पृच्छति - कीदृशेनेति। उक्तज्ञानमाहात्म्यात् प्रतिष्ठता भगवन्निष्ठा सिध्यति, इत्याह - उच्यत इति। प्रभवति अस्मात् , इति प्रभवः सर्वप्रकृतिः सर्वात्मा, इत्याह - उत्पत्तिरिति। सर्वज्ञात् सर्वेश्वरात् मत्तो निमित्तात् , सर्वम् - स्थितिनाशादि भवति। मया च अन्तर्यामिना प्रेर्यमाणं सर्वं यथास्वं मर्यादाम् अनतिक्रम्य चेष्टते। तदाह - मत्त इति।इत्थं मम सर्वात्मात्वं सर्वप्रकृतित्वं सर्वेश्वरत्वं सर्वज्ञत्वं च महिमानं ज्ञात्वा मय्येव निष्ठावन्तो भवन्ति, इत्याह - इत्येवमिति। संसारासारताज्ञानवतां भगवद्भजने अधिकारं द्योतयति - अवगतेति। परमार्थतत्वे पूर्वोक्तरीत्या ज्ञाते प्रेमादरौ अभिनिवेशाख्यौ भवतः। ()तेन संयुक्तत्वं च भगवद्भजने भवति हेतुः, इत्याह - भावेति।। ८ ।। 
अ.१० शौ.९
न केवलम् उक्तमेव भगवद्भजने साधनम् , साधनान्तरं च अस्ति, इत्याह - किञ्चेति। ईश्वरात् प्रतीचः प्रगुक्तात् अन्यत्र  चित्तप्रचारराहित्यं भगवद्भजनोपायम् आह - मयीति। चक्षुरादीनां भगवति अप्राप्तिः, तदगोचरत्वात् तस्य, इत्याशङ्क्य, आह - मय्युपसंहृतेति। भगवदतिरेकेण जीवनेऽपि न आदरः। तदपि मय्येव अर्पितं भक्तानाम् , इत्याह - अयवेति। आचार्येभ्यः श्रुत्वा, वादकथया परस्परं भगवन्तं सब्रह्मचारिणो बोधयन्ति। तदपि भगवद्भजनसाधनम् , इत्याह - बोधयन्त इति। आगमोपपत्तिभ्यां भगवन्तमेव विशिष्टधर्माणं शिष्येभ्यो गुरवो ()व्युपदिशन्ति। तदपि भगवद्भजनमेव, इत्याह - कथयन्त इति। भक्तानां तुष्टिरती स्वरसतः स्याताम् इत्याह - तुष्यन्तीति। मनोरथपूर्त्या रतिप्राप्तौ कामुकसम्मतम् उदाहरणम् आह - प्रियेति।। ९ ।। 
अ.१० शौ.१०
यदुक्तं `सोऽविकम्पेन' इत्यादि, तदर्थं भूमिकां कृत्वा, तद् इदानीम् उदाहरति - ये यथोक्तेति। नित्याभियुक्तानाम् - अनवरत भगवति ऐकाग्र्यसंपन्नानाम् , इत्यर्थः। पुत्रादिलोकत्रयहेत्वर्थित्वेन वा गर्भदासत्वेन वा, प्रत्यहं जीवनोपायसिद्धये वा, भजनम् इति शंकित्वा दूषयति - किमित्यादिना । प्रागुक्तां ज्ञानाख्यां भक्तिं स्नेहेन कुर्वताम् इत्यर्थः। तेभ्योऽहं तत्त्वज्ञानं प्रयच्छामि, इत्याह - ददामीति। उक्तबुद्धिसबन्धस्य फलम् आह - येनेति।ध्यानजन्यप्रकर्षकाष्ठागतान्तःकरणपरिणामे निरस्ताशेपविशेषभगवद्रूपप्राप्तिहेतौ बुद्धियोगे प्रश्नपूर्वकम् उक्तान् अधिकारिणो दर्शयति - के ते इति।। १० ।।  
अ.१० शौ.११
भगवत्प्राप्तेः बुद्धिसाध्यत्वे सति अनित्यत्वापत्तेः त्वमपि भक्तेभ्यः बुद्धियोगं ददासि इत्ययुक्तम् , इति शङ्कते - किमर्थमिति। तेषां बुद्धियोगं किमर्थं ददासि इति संबन्धः।  भगवत्प्राप्तिप्रतिबन्धकनाशको बुद्धियोगः, तेन नास्ति तत्प्राप्तेः अनित्यत्वम् , इत्याशङ्क्य आह - कस्येति। भक्तानां तत्प्राप्तिप्रतिबन्धकं विविच्य दर्शयति - इत्याकाङ्क्षायाभिति। अविवेको नाम अज्ञानम् । ततो जातं मिथ्याज्ञानम् ।
तदुभयम् एकीकृत्य तमो विवक्ष्यते। न च तन्नाशकत्वं जडस्य कस्यचित् तदन्तर्भूतस्य युक्तम्।तेन अहं नाशयामि, इत्युक्तम् । केवलचैतन्यस्य जडबुद्धिवृत्तेरिव अज्ञानाद्यनाशकत्वम् आशङ्क्य, विशिनष्टि - आत्मेति। ()तस्य आशयः - तन्निष्ठो वृत्तिविशेषः। ()वाक्योत्थबुद्धिवृत्त्यभिव्यक्तः चिदात्मा सहायसामर्थ्यात् अज्ञानादिनिवृत्तिहेतुः, इत्यर्थः । बुद्धीद्धबोधस्य अज्ञानादिनिवर्तकत्वम् उक्त्वा, बोधेद्धबुद्धेः तन्निवतंकत्वम् , इति ()पक्षान्तरम् आह - ज्ञानेति। देहाद्यव्यक्तान्तानात्मवर्गातिरिक्तवस्तु आह - विवेकेति। भगवति सदा विहितया भक्त्या, तस्य प्रसादः - अनुग्रहः, स एव स्नेहः, तेन आसेचनद्वारा अस्य उत्पत्तिम् आह - भक्तीति। मय्येव भावनायाम् अभिनिवेशो वातः, तेन प्रेरितोऽयं जायते। न हि वातप्रेरणम् अन्तरेण दीपस्य उत्पत्तिः, इत्याह - मद्भावनेति। ब्रह्मचर्यम् अष्टाङ्गम् । आदिशब्देन शमादिग्रहः। तेन हेतुना आहितसंस्कारवति या प्रज्ञा, तथाविधवर्तिनिष्ठश्च अयम् , तदेव निवातम् अपवरकम् । तत्र स्थितत्वम् अस्य दर्शयति - विषयेति। भास्वतेति विशेषणं विशदयति - नित्येति। सदातनं चित्तैकाग्र्यम् , तत्पूर्वकंध्यानम् , तेन जनितं सम्यग्दर्शनं फलम् , तदेव भाः तद्वता तत्पर्यन्तेन, इत्यर्थः। तेन अज्ञाने सकार्ये निवृत्ते, भगवद्भाव. स्वयमेव प्रकाशीभवति इति मत्वा, व्याख्यातममेव पदम् अनुवदति - ज्ञानेति।। ११ ।।
अ.१० शौ.१२
निरस्ताशेषविशेषं निरूपाधिकं सोपाधिकं च सर्वात्मत्वादि भगवतो रूपम् , तद्धीफलं च श्रुत्वा, निरुपाधिकरूपस्य प्राकृतबुद्ध्यनवगाह्योक्तिपूर्वकं मन्दानुग्रहार्थं सर्वदा सर्वबुद्धिग्राह्य सोपाधिकं रूपं विस्तरेण श्रोतुम् इच्छन् पृच्छति, इत्याह - यथोक्तामिति। परं ब्रह्म भवान् लक्ष्यनिर्देशः। तस्य लक्षणार्थं परं धाम इत्यादि विशेषणत्रयम् । धामशब्दस्य स्थानवाचित्वं व्यावर्तयन् व्याचष्टे -तेज इति। तस्य चैतन्यस्य परमत्वं जन्मादिराहित्येन कौटस्थ्यम्। प्रकृष्टम् पावनम् - अत्यन्तशुद्धत्वम् उच्यते। यदेवंलक्षणं पर ब्रह्म, तद्भवानेव, नान्यः इत्यर्थः। कुतः त्वम् एवम् अज्ञासीःॽ इत्याशङ्क्य, आप्तवाक्यात् , इत्याह - पुरुषमिति। दिवि - परमे व्योम्नि भवतीति दिव्यः, तं सर्वप्रपञ्चातीतम्  दीव्यति - द्योतते इति देवः, स चादिः सर्वमूलत्वात् , अत एव अजः, तं त्वां सर्वगतम् आहुः इति सम्बन्धः।। १२ ।। 
अ.१० शौ.१३
उक्तविशेषणं त्वाम् ऋषयः सर्वे यस्मात् आहुः, तस्मात् तद्वचनात् तवोक्तं ब्रह्मत्वम् युक्तम् , इत्याह - ईदृशमिति। ऋषिद्रहणेन गृहीतानामपि नारदादीनां विशिष्टत्वात् पृथक् ग्रहणम् । असितो देवलस्य पिता । किम् अन्यैः। त्वं स्वयमेव आत्मानम् उक्तरूपं मह्यम् उक्तवान् इत्याह - स्वयञ्चेति।। १३ ।। 
अ.१० शौ.१४
ऋषिभिः त्वया च उक्तत्वात् उक्तम् सर्वं सत्यमेव इति मम मनीषा इत्याह - सर्वमिति। किं तत् इत्याशङ्क्य आत्मरूपं इत्याह - यन्मां इति। देवादिभिः सर्वैः उच्यमानतया त्वद्रूपे विशिष्टवक्तृग्रहणं अनर्थकम् इत्याशङ्क्य आह - नहीति। प्रभवो नाम प्रभावः निरूपाधिकस्वभावः, यदा देवादीनामपि दुर्विज्ञेयं तव रूप, तदा का कथा मनुष्याणां इत्यर्थः।। १४ ।।
अ.१० शौ.१५
कश्चिदेव महता कष्टेन अनेकजन्मसंसिद्धः जानाति त्वदनुगृहीतः त्वद्रूपम् इत्यभिप्रेत्य आह - यतः इति। स्वयमेव-उपदेशम् अन्तरेण इत्यर्थः। आत्मना प्रत्यकत्वेन अविषयतया इति यावत् । आत्मानं निरुपाधिकं रूपम्। न च तव सोपाधिकमपि रूपं अन्यस्य गोचरेतिष्ठति इत्याह - निरतिशयेति। पुरुषश्चासौ उत्तमश्च इति क्षराक्षरातीतपूर्णचैतन्यरूपत्वम्‌ सम्बोधनेन बोध्यते। सर्वप्रकृतित्वम् सर्वकर्तृत्वञ्च कथयति - भूतानि इति । सर्वेश्वरत्वं आह - भूतानाम् इति। उक्तं ते सोपाधिकं रूपं देवादीनाम् आराध्यताम् अधिगच्छति इत्याह - देवेति। जगतः सर्वस्य स्वामित्वेन पालयितृत्वम् आह - जगदिति।। १५ ।।
अ.१० शौ.१६
यस्मात् अस्मादृशां अगोचरः तव आत्मा जिज्ञासितश्च, तस्मात् त्वयैव तद्रूपं वक्तव्यं इत्याह - वक्तुमिति। दिव्यत्वं अप्राकृतत्वम् । संप्रति अन्वयं अन्वाचष्टे - आत्मन इति। वक्तव्याः विभूतीः विशिनष्टि - याभिरिति। यद्-द्वारा लोकान् पूरयित्वा वर्तसे ताः विभूतीः अशेषेण वक्तुं अर्हसि इत्यर्थः।। १६ ।।
अ.१० शौ.१७
किमर्थं विभूतीः श्रोतुं इच्छसि इत्याशङ्य, ध्यानसौकर्यप्रकारप्रश्नेन फलं कथयति - कथमिति। योगः नाम ऐश्वर्यं तत् अस्य अस्तीति योगो हे योगिन्, अहं ()स्थविष्टमातिः त्वां केन प्रकारेण सततं अनुसन्दधानः विशुद्धबुद्धिर्भूत्वा निरूपाधिकं त्वां विजानीयां इति प्रश्नः। प्रश्नानन्तरं प्रस्तौति - केषु केषु इति। चेतनाचेतनभेदात् उपाधिबहुत्वाच्च बहुवचनम्।। १७ ।। 
अ.१० शौ.१८
प्रकृतं प्रशनं उपसंहरति - विस्तरेणेति। अर्दतेः गतिकर्मणः जनार्दनेति रूपम् , तत् व्युत्पादयति - असुराणाम् इति। प्रकारान्तरेण ()शब्दार्थं व्युत्पादयति - अभ्युद्येति। ननु पूर्वमेव सप्तमे नवमे च विभूतिः ऐश्वर्यञ्च ईश्वरस्य दर्शितम् , तत्किमिति श्रोतुं इष्यते तत्राह - भूय इति । अमृतम् - ()अमृतप्रख्यमित्यर्थः।। १८ ।। 
अ.१० शौ.१९
प्रष्टारं विस्रंभयितुं भगवान् उक्तवान् इत्याह - श्री भगवानिति। हन्त इति अनुमतिं व्यावर्त्य जिज्ञासावच्छिनं कालं दर्शयति - इदानीम् इति। दिवि भवत्वम् - अप्राकृतत्वं - अस्मदगोचरत्वम् । वाक्यान्वयं द्योतयति - यास्ता इति। सर्वविभूतीनां वक्तव्यत्वप्राप्तौ उक्तम् - यत्रेति। किमिति अनवशेषतः विभूतयः न उच्यन्ते तत्राह - अशेषतस्त्विति। तत्र हेतुः यतः इति।। १९ ।।
अ.१० शौ.२० 
विभूतिप्रदर्शने प्रस्तुते सति आदावेव पारमार्थिकं पारमेश्वरं रूपं दर्शयितुं श्रोचुः अर्जुनस्य मनस्समाधानार्थं यतते - तत्रेति। सोपाधिकमपि काल्पनिकं परस्य रूपं पश्चात् वक्ष्यमाणं श्रोतुं चित्तसमाधानं कर्तव्यम् एव, इत्याह - तावदिति। आशेरते अस्मिन् विद्याकर्मपूर्वप्रज्ञा इति आशयः - हृदयम् , सर्वेषां भूतानां हृदये अन्तःस्थितो यः प्रत्यगात्मा सः अहमेव इति वाक्यार्थम् आह - सर्वेषाम् । यस्तु मन्दो मध्यमो वा परमात्मानम् आत्मत्वेन ध्यातुं नालम् , तं प्रति आह - तदशक्तेनेति। वक्ष्यमाणादित्यादिषु परस्य न ध्येयत्वम् अन्यदेव कारणं किञ्चित् तत्र तत्र ध्येयम् इत्याशङ्क्य आह - यस्मात् इति। सर्वकारणत्वेन सर्वज्ञत्वेन सर्वेश्वरत्वेन च परस्य ध्येयत्वम् अत्र ईप्सितम् , नान्यस्य कस्यचित् कारणस्य आदित्यादिषु ध्येयता, इत्यर्थः।। २०।। 
अ.१० शौ.२१
उक्तध्यानाशक्तेभ्यो वक्तव्यं विभूतियोगम् उपदिशति - एवञ्चेति। तत्र तत्र प्रधानत्वेन परस्य ध्येयत्वम् । ()एवंशब्दार्थमेव दर्शयति - आदित्यानाम् इत्यादिना ।। २१ ।।
अ.१० शौ.२२,२३
मन्त्रब्राह्मणसमुदायानाम् ऋगादीनां मध्ये सामवेदोऽस्मि इति ध्यानान्तरम् उदाहरति - वेदानामिति। सङ्घाते जीवधिष्ठिते यावत् पञ्चत्वं सर्वत्र व्यापिनी चैतन्याभि व्यञ्जिका, इति शेषः।। २२,२३।। 
अ.१० शौ.२४
पुरोहितेषु वृहस्पतेः मुख्यत्वे हेतुम् आह - स हीति।। २४ ।। 
अ.१० शौ.२५
एकम् इति। ओङ्कारस्य ब्रह्मप्रतीकत्वेन तदभिधानत्वेन च प्रधानत्वम् उच्यते। जपयज्ञस्य यज्ञान्तरेभ्यो हिंसादिराहित्येन प्राधान्यम् उपेत्य आह - यज्ञानामिति। शिखरवताम् - उच्छ्रितानां पर्वतानां मध्ये, मेरुः अहं इत्युक्तेऽपि, स्थितिशीलानां तेषामेव हिमवान् - पर्वतराजोऽस्मि, इति अर्थभेदं गृहीत्वा आह - स्थितिमतामिति।। २५ ।। 
अ.१० शौ.२६,२७
`` सर्ववृक्षाणाम्  '' इत्यत्र सर्वशब्देन वनस्पतयो गृह्यन्ते ।। २६,२७।।  
अ.१० शौ. २८,२९,३०,३१
प्रजनयतीति व्युत्पत्तिम् आश्रित्य आह - प्रजनयितेति। सर्पा नागाश्च जातिभेदात् भिद्यन्ते ।। २८, २९, ३०, ३१।।
अ.१० शौ.३२,३३
अहमादिश्च इति आदौ उक्तमेव पुनः इह उच्यते। तथा च न पुनरुक्तिः इत्याशङ्क्य, आह - भूतानां इति। सर्गशब्देन सृज्यन्त इति सर्वाणि कार्याणि गृह्यन्ते। अध्यात्मविद्येति। ()आत्मनि अन्तःकरणपरिणतिः अविद्यानिवर्तिका गृहीता । ()प्रवदतां सम्बन्धो वादः - वीतरागकथा तत्वनिर्णयवासना। यदा प्रवदतामिति लक्षणया ()कथाभेदोपादानं तदा निर्धारणे षष्ठी इत्याह - प्रवक्तृ इति।। ३२, ३३।।
अ.१० शौ.३४
सर्वहरशब्दस्य मुख्यं अर्थान्तरं आह - अथवेति। भाविकल्याणानां इत्युक्तमेवस्पष्टयति - उत्कर्षेति। कीर्तिः - धार्मिकत्वनिमित्ता ख्यातिः। श्रीः - लक्ष्मीः, कान्तिः - शोभा । वाक् - वाणी सर्वस्य प्रकाशिका, स्मृतिः - चिरानुभूतस्मरणशक्तिः, मेधा - ग्रान्थधारणशक्तिः धृतिः - धैर्यम् , क्षमा मानापमानयोः अविकृतचित्तता स्त्रीषु कीर्त्यादीनां उत्तमत्वं उपपादयति - यासामिति।। ३४।।
अ.१० शौ.३५
वेदानां सामवेदोऽस्मि इत्युक्तम्। तत्रावान्तरविशेषमाह - बृहदिति। छन्दसांमध्ये गायत्री नाम यच्छन्दः तदहम् इति अयुक्तम् , छन्दसां ऋग्भ्यः अतिरेकेण स्वरूपासंभावत् । इत्याशह्क्य, आह - गायत्र्यादि इति - द्विजातेः ()द्वितीयजन्मजननीत्वात् इत्यर्थः। मार्गशीर्षः - मृगशीर्षेण युक्ता पौर्णमासी अस्मिन् इति ()मार्गशीर्षः मासः सोऽहम् पक्वसस्याढ्यत्वात् इत्याह - मासानामिति। वसन्तः रमणीयत्वादिति शेषः।। ३५ ।। 
अ.१० शौ.३६
द्यूतं उक्तलक्षणम् सर्वस्वापहारकारणम् अन्यायापदेशेन पराभिप्रेतम् निध्नताम् , स्वाभिप्रेतं वा सम्पादयतां इत्याह - छलस्येति। तेजः अप्रतिहताज्ञा, उत्कर्षः जयः, व्यवसायः फलहेतुः उद्यमः, धर्मज्ञानवैराग्यादि ()सत्त्वकार्यं सत्त्वम् ।। ३६ ।।
अ.१० शौ.३७
उशना - शुक्ः, कविशब्दोेऽत्र योगिकः न रूढः पौनरुक्त्यात् ।। ३७ ।। 
अ.१० शौ.३८
अदान्तान् उत्पथान् पथि प्रवर्तयतां दण्डः अहं उत्पथप्रवृत्तौ निग्रहे हेतुः इत्यर्थः।नीतिः न्यायः धर्मस्य जयोपायस्य प्रकाशकः। मौनं वाचंयमत्वम् उत्तमा वा चतुर्थाश्रमवृत्तिः। श्रवणादिद्वारा परिपक्वसमाधिजन्यं सम्यक् ज्ञानं ज्ञानम् ।। ३८ ।। 
अ.१० शौ.३९
जाड्यमात्रप्रतिबिम्बितं चैतन्यं बीजम्। किमिति स्थावरं जङ्गमं वा त्वदतिरेकेण न भवतीति तत्राह - मयेति। तस्यापि स्वरूपेण सत्त्वमाशङ्क्य उक्तम् - शुन्यं हीति। आत्मनः अपकर्षात् इत्यर्थः। मयैव सच्चिदानन्दस्वरूपेण सर्वस्य सिद्धेः। इति अतश्शब्दार्थः।। ३९ ।।
अ.१० शौ.४०
दिव्यानां विभूतीनां परिमितत्वशङ्कां वारयति । नेत्यादिना। तदेव उपपादयति न  हि इति। कथं तर्हि विभूतेः विस्तरो दर्शितः तत्राह - एष त्विति।। ४० ।। 
अ.१० शौ.४१
अनुक्त अपि परस्य विभूतीः संग्रहीतुं लक्षणमाह - यद्यदिति। वस्तु - प्राणिजातं, श्रीमत् - समृद्धिमद्वा कान्तिमद्वा सप्राणं बलवदूर्जितं तदाह - उत्साहेति। संभवति अस्मादिति संभवः तेषसः चैतन्यस्य ईश्वरशक्तेर्वा अंशः तेजोंशः संभवः अस्य इति तेजोंश संभवात् । तदाह - तेजस इति।। ४१ ।।
अ.१० शौ.४२
सर्वेषां सुगमत्वाय अवयवशः विभूतिमुक्त्वा भक्तानुग्रहार्थं साकल्येन तमाह - अथवेति। पक्षान्तरपरिग्रहार्यं अथवेत्युक्तम् । बहुधा विस्तीर्णेन एतेन संज्ञातेन सावशेषेण तव शक्तस्य न किञ्चित् फलं स्यात् इत्याह - बहुनेति। न हि विभूतिषु उक्तासु ज्ञातासु सर्वं ज्ञायते कासाञ्चिदेव विभूतीनां उक्तत्वात् इत्यर्थः। तर्हि केनोपदेशेन अल्पाक्षरेण सर्वोऽर्थो ज्ञातुं शक्यते। तत्राह - अशेषत इति। विशेषतः स्तम्भनं विधरणं सर्वभूतस्वरूपेण सर्वप्रपञ्चोपादानशक्त्युपाधिकेन एकेन पादेन कृत्स्नं जगत् विधृत्य स्थितोऽस्मि इति सम्बन्धः। तत्रैव श्रुतिं प्रमाणयति - तथा चेति। तदनेन भगवतः नानाविधाः विभूतीः ध्येयत्वेन ज्ञेयत्वेन च उपदिश्यन्ते। भर्वप्रपञ्चात्मकं ध्ये रूपं दर्शयित्वा `` त्रिपादस्यामृतं दिवि '' इति प्रपञ्चाधिकं निरूपाधिकं तत्त्वं उपदिशता परिपूर्णसच्चिदानन्दैकतानः तत्पदलक्ष्योऽर्थो निर्धारितः।।४२।।
इति श्रीमत्परमहंस - परिव्रजकाचार्य - श्रीमच्छुद्धानन्दपूज्यपादशिष्यानन्दज्ञान - विरचिते
श्रीमद्भगवद्गीताशाङ्करभाष्यव्याख्याने दशमोऽध्यायः ।। १० ।। 







