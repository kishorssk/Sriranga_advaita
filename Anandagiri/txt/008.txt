अथ अष्टमोऽध्यायः
अ.८ शौ.१
सप्त्रमाध्यायान्ते `येषान्त्वन्तगतं पापम् ' इत्यादिना येषां ब्रह्मादीनाम् अनुसन्धानम् उक्तम् , यच्च प्रयाणकाले भगवतः स्मरणं दर्शितम् , तदिदं जिज्ञासमानः सन् पृच्छति, इति प्रश्नसमुदायम् अवतारयति - ते ब्रह्म इति । प्रश्नबीजानि - तद्विषयभूतानि ब्रह्मादीनि वस्तूनि, इति यावत् । बुभुत्सितविषयप्रतिलम्भानन्तरं तेषां प्रश्नद्वारा निर्णयार्थम् आह - अत इति। ()यदुक्तं `ते ब्रह्म तद्विदुरिति' तत् किम् सोपाधिकं ॽ निरुपाधिकं वा ॽ ब्रह्मशब्दस्य उभयत्रापि सम्भवात् , इति मत्वा आह - किं तदिति। यच्चोक्तं `कृत्स्नमध्यात्ममिति' तत्र आत्मानं - देहम् , अधिकृत्य तस्मिन् अधिष्ठाने तिष्ठति इति अध्यात्मशब्देन श्रोत्रादिकरणग्रामो वाॽ प्रत्यग्भूतं ब्रह्मैव वा विवक्षितम् ॽ इत्याह - किमध्यात्ममिति। `विज्ञानं यज्ञं तनुते । कर्माणि तनुतेऽपि च' इति श्रुतौ कर्मणः ()द्वैविध्यनिर्धारणात् `कर्म चाखिलम्' इत्यत्र कीटृक् कर्म गृहीतम् इति पृच्छति - किमिति । `क्षराक्षराभ्यांकार्यकारणाभ्याम् ' अतीतस्य भगवतः न किञ्चित् वेद्यमस्ति इति सूचयति - पुरुषोत्तम इति। साधिभूताधिदैवम् इत्यत्र अधिभूतशब्देन पृथिव्यादिषु भूतेषु वर्तमानं किञ्चिदेव, किं वा समस्तमेव कार्यम् , इति निर्दिधारयिषया पृच्छति - अधिभूतमिति। अधिदैवमिति च दैवतविषयमनुध्यानं वाॽ दैवतेषु आदित्यमण्डलादिषु वर्तमानं चैतन्यं वाॽ जिघृक्षितम् इति प्रश्नान्तरं प्रस्तोति - अधिदैवमिति।। १ ।। 
अ.८ शौ.२
`साधियज्ञं च' इत्यत्र अधियज्ञशब्देन यज्ञम् अधिकृतो विज्ञानात्मा वाॽ परदेवता वाॽ इति प्रश्नान्तरं प्रकरोति - अधियज्ञ इति। स च, कथम् - केन प्रकारेम ब्रह्मत्वेन चिन्तनीयः, किं तादात्म्येनॽ  किं वा अत्यन्ताभेदेनॽ इत्याह - कथमिति। सर्वथापि स किं अस्मिन् देहे वर्ततेॽ ततो बहिर्वाॽ देहे चेत् सः, कोऽत्र - बुद्ध्यादिःॽ तद्व्यतिरिक्तो वाॽ इति जिज्ञासया ब्रुते - कोऽत्रेति। `अधियज्ञः कथं कोऽत्र' इति न ३ प्रश्नभेदः, कथम् इति त् प्रकारभेदविवक्षया, इति द्रष्टव्यम् । यत्तु समाहितचित्तानामुक्त; यत्  प्रयाणकालेऽपि भगवदनुसंधानं सिध्यति इति, तत् अयुक्तम् , उत्क्रमणदशायां करणग्रामवैयग्र्यात् चित्तसमाधानानुपपत्तिः, इत्यभिप्रेत्य, आह - प्रयाणेति।। २ ।। 
अ.८ शौ.३
व्याख्यातप्रश्नसप्तकस्य प्रतिवचनं भागवतम् अवतारयति - एषामिति। क्रमेण कृतानां प्रश्नानां क्रमेणैव प्रतिवचने प्रष्टुः अभीष्टप्रतिपत्तिसौकर्यं सिध्यति, इति बुध्यमानो विशिनष्टि - यथाक्रममिति। तत्र प्रश्नत्रयं निर्णेतुं भगवद्वचनम् उदाहरति - अक्षरमिति। `किं तत् ब्रह्म' इति प्रश्नस्य प्रतिवचनम् - अक्षरं ब्रह्म परममिति। तत अक्षरशब्दस्य   निरुपाधेके परस्मिन् आत्मनि अविनाशित्व ()व्याप्तिमत्वसंबन्धात् प्रवृत्तिं व्युत्पादयति - अक्षरमित्यादिना । कथं पुनः अक्षरशब्दस्य यथोक्ते परमात्मनि वृद्धप्रयोगम् अन्तरेण व्युत्पत्त्या प्रवृत्तिः आश्रीयतेॽ व्युत्पत्तेः अर्थान्तरेऽपि संभवात् , इत्याशङ्क्य, द्यावापृथि - व्यादिविषयनिरङ्कुशप्रशासनस्य परस्मात् अन्यस्मिन् असंभवात् तथाविधप्रशासनकर्तृत्वेन श्रुतम् अक्षरं ब्रह्मैव, इत्याह - एतस्येति। `रूढिर्योगम् अपहरति' इति न्यायात् ओंकारे वर्णसमुदायात्मनि अक्षरशब्दस्य रूढ्या प्रवृत्तिः आश्रयितुम् उचिता, इत्याशङ्क्य, आह - ओंकारस्येति। प्रतिवचनोपक्रमे प्रक्रान्तम् अोंकाराख्यम् अक्षरमेव उत्तरत्र विशेषितं भविष्यति, इत्याशङ्क्य, परमविशेषणविरोधात् न तस्य प्रक्रमः संभवति, इत्याह - परममिति चेति। किम् अध्यात्मम् इति प्रश्नस्य, उत्तरं `स्वभावोऽध्यात्मम्' इत्यादि। तद्व्याचष्टे - तस्यैवेति। स्वकीयो भावः  - स्वभावः श्रोत्रादिकरणग्रामः, स च आत्मनिदेहे, अहंप्रत्ययवेद्यो वर्तते, इति अमुं प्रतिभासं व्यावर्त्य, स्वभावपदं गृह्णाति - स्वो भाव इति। एवं विग्रहपरिग्रहे `स्वभावोऽध्यात्मम् उच्यते' इत्यस्य अयम् अर्थो निष्पन्नो भवति, इति अनुवादपूर्वकं कथयति - स्वभाव इति। ()तस्यैव परस्य इत्यादिना उक्तं न विस्मर्तव्यम् ,  इति विशिनष्टि - परमार्थेति। परमेव हि ब्रह्म देहादौ प्रविश्य प्रत्यगात्मभावम् अनुभवति `तत्सृष्ट्वा तदेवानुप्राविशत् ' (तै.उ. २-६-१) इति श्रुतेः. इत्यर्थः।`किं कर्म' इति प्रश्नस्य उत्तरम् उपादत्ते - भूतेति। ()भूतान्येव भावाः, तेषाम् उद्भवः - समुत्पत्तिः, तां करोतीति, व्युत्पत्तिं सिद्धवत्कृत्य, विधान्तरेण व्युत्पादयति - भूतानामिति। भावः - सद्भावः - वस्तुभावः। ()अत एव भूतवस्तूत्पत्तिकर इति वक्ष्यति। वैदिकं कर्म अत्र ()उक्तविशेषणं कर्मशब्दितम् इति विसर्गशब्दार्थं दर्शयन् विशदयति - विसर्गइत्यादिना । कथं पुनः यथोक्तस्य यज्ञस्य सर्वेषु भूतेषु सृष्टिस्थितिप्रलयहेतुत्वेन तदुद्भव - करत्वम् ॽ इत्याशङ्क्य, `अग्नौ प्रास्ताहुतिः' ()इत्यादिस्मृतिम् अनुस्मृत्य, आह - एतस्माद्धीति।। ३ ।।
अ.८ शौ.४
संप्रति ()प्रश्नत्रयस्य उत्तरम् आह - अधिभूतमिति। `अधिभूतं च किं प्रोक्तम् ॽ' इत्यस्य प्रतिवचनम् - अधिभूतं क्षरो भाव इति। तत्र अधिभूतपदम् अनूद्य वाच्यम् अर्थं  कथयति - अधिभूतमित्यादिना। तस्य निर्देशम् अन्तरेण निर्ज्ञातुम् अशक्यत्वात् प्रश्नद्वारा तन्निर्दिशति - कोऽसाविति। ()कार्यमात्रम् अत्र संगृहीतम् , इति वक्तुं उक्तमेव व्यनक्ति - यत्किञ्चिदिति। `अधिदैवं किम् ॽ' इति प्रश्ने, `पुरुषश्च' इत्यादि प्रतिवचनम् । तत्र पुरुषशब्दम् अनूद्य मुख्यम् अर्थं तस्य उपन्यस्यति - पुरुष इति। ()तस्यैव संभावितम् अर्थान्तरम् आह - पुरि शयनाद्वेति। वैराजं देहम् आसाद्य आदित्यमण्डलादिषु दैवतेषु अन्तरवस्थितो लिङ्गात्मा व्यष्टिकरणानुग्राहकोऽत्र पुरुषशब्दार्थः। स च अधिदैवतम् इति स्फुटयति - आदित्येति। `अधियज्ञः कथम् ॽ' इत्यादिप्रश्नं परिहरन् अधियज्ञशब्दार्थम् आह - अधियज्ञ इति। कथम् उक्तायां देवतायाम् अधियज्ञशब्दः स्यात् , इत्याशङ्क्य, श्रुतिम् अनुसरन् आह - यज्ञो वा इति । परैव देवता अधियज्ञशब्देन उच्यते । सा च ब्रह्मणः सकाशात् अत्यन्ताभेदेन प्रतिपत्तव्या, इत्याह - स हि विष्णुरिति। शास्त्रीय - व्यवहारभूमिः `अत्र' इत्युक्ता, ()देहसामानाधिकरण्याद्वा, `अत्र' इत्यस्य व्याख्यानम् - अस्मिन् इति। किम् अधियज्ञो बहिःॽ अन्तर्वा देहादौॽ इति सन्देहो माभूत् , इत्याह - देह इति। ननु यज्ञस्य ()देहाधिकरणत्वाभावात् कथं तथाविधयज्ञाभिमानिदेवतात्वं भगवता विवक्ष्यतेॽ तत्र आह - यज्ञो हीति। एतेन तस्य बुद्ध्यादिव्यतिरिक्तत्वम् उक्तम् अवधेयम् । न हि परा देवता दर्शितरीत्या अधियज्ञशब्दिता बुद्ध्यादिषु अन्तर्भावम् अनुभावयितुम् अलम् । देहान् बिभ्रतीति - देहभृतः सर्वे प्राणिनः, तेषामेव वरः - श्रेष्ठः। युक्तं हि भगवता साक्षादेव प्रतिक्षणं संवादं विदधानस्य अर्जुनस्य सर्वैभ्यः श्रैष्ठ्यम् ।। ४ ।।
अ.८ शौ.५
यत्तु - `प्रयाणकाले च' इत्यादि - चोदितम् , तत्र आह - अन्तकाले चेति। `मामेव' इति अवधारणेेन अध्यात्मादिविशिष्टत्वेन स्मरणं व्यावर्त्यते। विशिष्टस्मरणेहि ()चित्तविक्षेपात् न प्रधानस्मरणमपि स्यात् । न च मरणकाले ()कार्यकरणपारवश्यात् भगवदनुस्मरणासिद्धिः, सर्वदैव नैरन्तर्येण आदरधिया भगवति समर्पितचेतसः तत्कालेऽपि कार्यकरणजातम् अगणयतो भगवदनुसंधानसिद्धेः। शरीरे तस्मिन् अहंममाभिमानाभावात् , इति यावत् । प्रयाति इत्यत्र ()प्रकृतशरीरम् अपादानम्  `ब्रह्म वेद ब्रह्मैव भवति' इत्यादि श्रुुतिम् आश्रित्य, आह - नास्तीति। ()व्यासेध्यं संशयमेव अभिनयति - याति वेति।। ५ ।। 
अ.८ शौ.६
अन्तकाले भगवन्तं अनुध्यायतः भगवत्प्राप्तिनियमवत् अन्यस्यापि तत्काले देवादिविशेषं ध्यायतः देहं त्यजतः तत् प्रप्तिः अवश्यंभाविनी, इति दर्शयति -न इत्यादिना। कथं पुनः अन्तकाले परवशस्य नियतविषयस्मृतिः भवितुमुत्सहते, तत्राह - सदा इति। देवादिविशेषः तस्मिन् इति ()सप्तम्यर्थः। भावः - भावना - वासना, सः भावः भावितः संपादितः, येन पुंसा, सः तथाविधः सन् यं यं भावं स्मरति, तं तम् एव देहत्यागादूर्ध्वं गच्छति, इति संबन्धः।। ६ ।। 
अ.८ शौ.७
सततभावना प्रतिनियतफलप्राप्तिनिमित्तान्त्यप्रत्ययहेतुः, इति अङ्गीकृत्य अनन्तरश्लोकम् अवतारयति - यस्मादिति। ()विशेषणत्रयवतः भगवदनुस्मरणस्य भगवत्प्राप्तिहेतुत्व तस्मात् इत्युच्यते। सर्वेषु कालेषु आदरनैरन्तर्याभ्यां सह, इति यावत् । भगवदनुस्मरणेे विशेषणत्रयसाहित्यं यथाशास्त्रमिति द्योत्यते। भगवदनुसन्धानं कर्तव्यम् उक्त्वा, तेन सह स्वधर्ममपि कुरु युद्धम् इति उपदिशता भगवता समुच्चयः ज्ञानकर्मणोः अङ्गीकृतो भाति, इत्याशङ्क्य, आह - मयीति। मनोबुद्धिगोचरं क्रियाकारकफलजातं सकलमपि ब्रह्मैव, इति भावयन् , युध्यस्व इति ब्रुवता क्रियादिकलापस्य ब्रह्मातिरिक्तस्य अभावाभिलापात् नात्र समुच्चयो विवक्षितः, इत्यर्थः। उक्तरीत्या स्वधर्मम् अनुवर्तमानस्य प्रयोजनम् आह - मामेवेति।उक्तसाधनवशात् फलप्राप्तौ प्रतिबन्धाभावं सूचयति - असंशय इति।।  ७ ।।
अ.८ शौ.८
इतश्च पूर्वश्लोकार्थानुष्ठायी भगवन्तम् अन्तकाले प्रप्नोति, इत्याह - किञ्चेति। अभ्यासं विभजते - मयोति । न हि चित्तसमर्पणस्य विषयभूतं भगवतोऽर्थान्तरं वस्तुसदस्ति, इति मन्वानो विशिनष्टि - चित्तेति। अन्तराळकालेऽपि विजातीयप्रत्ययेषु विच्छिद्य विच्छद्य जायमानेष्वपि सजातीयप्रत्ययावृत्तिः अयोगिनोऽपि स्यात् इत्याशङ्क्य, आह - विलक्षणेति। अभ्यासाख्येन योगेन युक्तत्वं चेतसो विवृणोति -तत्रैवेति। ()तृतीयया परामृष्टोऽभ्यासयोगः सप्तम्यापि परामृश्यते। ननु - प्राकृतानां चेतस्तथा, इत्याशङ्क्य, विशिनष्टि - योगिन इति। तच्चेत् चेतः विषयान्तरं परामृशेत् , न तर्हि परमपुरुषार्थ प्रप्तिहेतुः स्यात् , इत्याशङ्क्य, आह - नान्यगामिनेति। प्रामादिकं विषयान्तरपारवश्यम् अभ्यनुज्ञातुं ()ताच्छील्यप्रत्ययः। तेन तात्पर्यात् अपरामृष्टार्थान्तरेण परमपुरुषनिष्ठेन, इत्यर्थः। तदेव पुरुषस्य निरतिशयत्वम् , यत् अपरामृष्टाखिलानर्थत्वम् अनतिशयानन्दत्वं च । तच्च प्रागेव व्याख्यातम् , नेह व्याख्यानम् अपेक्षते। `यश्चासावादित्ये' इत्यादि ()श्रुतिम् अनुसृत्य, आह - दिवीति। तत्र विशेषतोऽभिव्यक्तिरेव भवनम् । पूर्वोक्तेन चेतसा यथोक्तं पुरुषम् अनुचिन्तयन् याति तमेव, इति संबन्वः। अनुचिन्तयन् इत्यत्र अनुशब्दार्थं व्याचष्टे - शास्त्रेति । चिन्तयन् इति व्याकरोति - ध्यायन्निति।। ८ ।। 
अ.८ शौ.९
पुरुषम् ()अनुचिन्तयन्निति संबन्धः। चकारात् कया वा नाड्या उत्क्रामन् , इति अनुकृष्यते। तत्र ध्यानद्वारा प्राप्यस्य पुरुषस्य विशेषणानि दर्शयति - उच्यत इति । कान्तदर्शित्वम् - अतीतादेरशेषस्य वस्तुनो दर्शनशालित्वम् । तेन निष्पन्नम् अर्थम् आह - सर्वज्ञमिति। चिरन्तनम् - आदिमतः सर्वस्य कारणत्वात् अनादिम् , इत्यर्थः। सूक्ष्मम् आकाशादि, ततः सूक्ष्मतरम् , तदुपादानत्वात् , इत्यर्थः। यो यथोक्तम् अनुचिन्तयेत् , स तमेव अनुचिन्तयन् याति, इति पूर्वेणैव संबन्ध इति योजना। ननु - विशिष्टजात्यादिमतो  यथोक्तम् अनुचिन्तनं फलवद्भवति, न तु अस्मादादोनाम् , इत्याशङ्क्य़, आह - यः कश्चिदिति। `फलमत उपपत्तेः' (ब्र. मू. ३-२-३८) इति न्यायेन आह - सर्वस्येति। `एतदप्रमेयं ध्रुवम् ' (बृ० उ० ४-४-२०) इति श्रुतिम् आश्रित्य आह - अचिन्त्यरूपमिति। न हि परस्य किञ्चिदपि रूपादि वस्तुतोऽस्ति, `अरूपवदेव हि ' (ब्र० सू० ३-२-१४) इति न्यायात् । कल्पितमपि न अस्मदादिभिः शक्यते चिन्तयितुम् , इत्याह - नास्येति। मूलकारणात् अज्ञानात् तत्क्रार्यच्च परस्तात् - उपरिष्टात्  व्यवस्थितं परमार्थतोऽज्ञानतत्कार्यास्पृष्ठम् इत्याह - तमस इति।। ९ ।।  
अ.८ शौ.१०
इतश्च भगवदनुस्मरणं सफलत्वात् अनुष्ठेयम् , इत्याह  - किञ्चेति। कदा तदनुस्मरणे प्रयत्नातिरेकोऽभ्यर्थ्यते, तत्र आह - प्रयाणकाल इति। कथं तदनुस्मरणम् ॽ इति उपकरणकलापप्रेक्ष्यमाणं प्रति आह - मनसेति। योऽनुस्मरेत् , स किम् उपैतिॽ तत्र आह स तमिति। मरणकाले क्लेशबाहुल्येऽपि प्राचीनाभ्यासादासादितबुद्धिवैभवो भगवन्तम् अऩुस्मरन् यथास्मृतमेव देहाभिमानविगमनानन्तरम् उपागच्छति, इत्यर्थः। भगवदनुस्मरणस्य साधनं `मनसैवानुद्रष्टव्यम् ' इति  श्रृत्युपदिष्टम् आचष्टे - मनसेति। तस्य चञ्चलत्वात् न स्थैर्यम् ईश्वरे सिध्यति, तत्कथं तेत तदनुस्मरणम् ॽ इत्याशङ्क्य, आह - अचलेनेति। ईश्वरानुस्मरणे प्रयत्नेन प्रवर्तितं विषयविमुखम् , तस्मिन्नेव अनुस्मरणयोग्यपौनः - पुन्येन प्रवृत्त्या निश्चलीकृतम् , ततः चलनविकलम् , तेन, इति व्याचष्टे - अचलेनेति। संप्रति अऩुस्मरणाधिकारिणं विशिनिष्टि -भक्त्येति। परमेश्वरे परेण प्रेम्णा सहितो  विषयान्तरविमुखोऽनुस्मर्तव्यः, इत्यर्थः। योगबलमेव स्फोरयति - समाधिजेति। योगः - समाधिः, चित्तस्य विषयान्तरवृत्तिनिरोधेन परस्मिन्नेव स्थापनम् । तस्य वलम् -संस्कारप्रचयो ध्येयैकाग्र्यकरणम् । तेन, तत्रैव स्थैर्यम् , इत्यर्थः। चकारसूचितम् अन्वयम् अन्वाचष्टे - तेन चेति। यत्तु कया नाड्या उत्क्रामन् याति, इति, तत्र आह - पूर्वमिति। चित्त हि स्वभावतो विषयेषु व्यापृतं, तेभ्यो विमुखीकृत्य हृदये पुण्डरीकाकारे परमात्मस्थाने यत्नतः स्थापनीयम् । `अथ यदिदमस्मिन् ब्रह्मपुरे ' इत्यादिश्रुतेः, तत्र चित्तं वशीकृत्य आदौ, अनन्तरं कर्तव्यम् उपदिशति - तत इति। इडापिङ्गले दक्षिणोत्तरे नाड्यौ हृदयान्निस्सृते निरुध्य, तस्मादेव हृदयाग्रात् ऊर्ध्वगमनशीलया सुषुम्नया नाड्याहार्द प्राणम् आनीय, कण्ठावलम्बितस्तनसदृशं मांसखण्डं प्रापय्य, तेन अध्वना भ्रुवोर्मध्ये तम आवेश्य अप्रमादवान् ब्रह्मरन्ध्रात् विनिष्क्रम्य `कविं पुराणम् ' इत्यादिविशेषणं परमपुरुषम् उपगच्छति, इत्यर्थः। `भूमिजयक्रमेण ' इत्यत्र भूम्यादीनां पञ्चानां भूतानाम् , जयः - वशीकरणाम् - तस्य तस्य भूतस्य स्वाधीनचेष्टावैशिष्ट्यम् , तद्-द्वारेण, इति एतदुच्यते। `स तम् ' इत्यादि व्याचष्टे - स एवमिति।। १० ।।   
अ.८ शौ.११
येन केनचित् मन्त्रादिना ध्यानकाले भगवदनुस्मरणे प्राप्ते सति, ()अभिधानत्वे नियन्तुं स्मर्तव्यत्वेन प्रकृतपरमपुरुषस्य त्रैविद्यवृद्धप्रसिद्ध्या प्रामाणिकत्वम् आह - पुनरपीति। उपायः - वक्ष्यमाण ओंकारः । अविषये प्रतीचि ब्रह्मणि वेदार्थविदामपि कथं वचनम् ॽ इत्याशङ्क्य, अविषयत्वम् अत्यकत्वैव इति मत्वा, श्रुतिम् उदाहरति - तद्वेति। तथापि तस्मिन् अविषये सर्वविशेषशून्ये वचनम् अनुचितम् इत्याशङ्क्य, आह - सर्वेति। न केवलं विद्वदनुभवसिद्धं यथोक्तं ब्रह्म, किन्तु मुक्तोपसृप्यतया मुक्तानामपि प्रसिद्धम्, इत्याह - किञ्चेति। केषां पुनः संन्यासित्वम् ॽ तदाह - वीतरागा इति। ज्ञानार्थं ब्रह्मचर्यविधानादपि ब्रह्म ज्ञेयत्वेन प्रसिद्धम्   इत्याह - यच्चेति। कथं तर्हि यथोक्तं ब्रह्म मम ज्ञातुं शक्यम् ॽ इति आकुलितचेतसम् अर्जुनं प्रति आह - तत्ते पदमिति।। ११ ।। 
अ.८ शौ.१२
`वक्ष्यमाणेन उपायेन' इत्युक्तं व्यक्तीकुर्वन् ओङ्कारद्वारा ब्रह्मोपासनं श्रुत्युक्तम् अनुक्रामति - स यो हेति। ()सत्यकामेन अभिध्यानफलं जिज्ञासुना भगवन्निति पिप्पलादः सम्बोध्य अभिमुखीक्रियते। ()निपातौ तु प्रसिद्धम् अर्थमेव द्योतयन्तौ अभिध्यानस्य फलवत्वेन कर्तव्यत्वम् आवेदयतः। मनुष्येषु मध्ये सः, यो अधिकृतः मनुष्यः, तत् -प्रसिद्धम् अभिध्यानं यथा सिद्ध्यति, तथा सर्ववेदसारभूतम् ओङ्कारम् आभिमुख्येन ध्यायीत । तच्च अभिध्यानम् ()`आप्रायणा'दिति न्यायेन मरणान्तम् अनुष्ठेयम् । स चैवम् अनुतिष्ठन् ()प्रकृतेन अभिध्यानेन लोकानां जेतव्यानां बहुत्वात् , कतमं लोकं जयतिॽ इति प्रश्नं पृष्टवते सत्यकामाय पिप्पलादनामा किल आचार्यः प्रतिवचनं प्रोवाच। तत्र प्रथमम् अभिध्येयम् ओङ्कारं परापरब्रह्मत्वेन महीकरोति - एतद्वा इति। त्रिमात्रेण - अकारोकारमकारात्मकेन, इति यावत् । योऽभिध्यायीत, तमेव यथाभिध्यातं पुरुषम् अधिगच्छति, इत्यादिवचनेन उपासनम् ओङ्कारस्य उक्तम् , इत्यर्थः। ()प्रश्नश्नुतिवत् कठवल्ली च तत्रैवार्थे प्रवृत्ता, इत्याह - अन्यत्रेति। अव्यवधानेन उपनिषदाम् , व्यवधानेन च कर्मश्रुतीनां परस्मिन् आत्मनि पर्यवसानं दर्शयति - सर्व इति। तपसामपि सर्वेषां चित्तशुद्धिद्वारा तत्रैव पर्यवसानम् , इत्याह - तपांसीति। तस्यैव च ज्ञानार्थम् अष्टाङ्गं ब्रह्मचर्य तत्र तत्र विहितम् , इत्याह - यदिच्छन्त इति। तस्य पदनीयस्य ब्रह्मणः संक्षेपेण कथनम् ओङ्कारद्वारकम् , इति कथयति - ओमित्येतदिति। उदाहृतवचनानां तात्पर्यं दर्शयति - परस्येति। तस्य वाचकरूपेण वा तस्यैव प्रतीकरूपेण वा विवक्षितस्य उपासनं यथोक्तैः वचनैः उक्तम् , इति संबन्धः।
ननु - परस्मिन् ब्रह्मणि तत्वमस्यादिवाक्यादेव प्रतिपत्तिः अधिकारिणो भविष्यति, किमिति उपासनम् ओङ्कारस्य उपन्यस्यतेॽ तत्र आह - परेति। यद्यपि विशिष्टाधिकारिणो विनैव उपासनं ब्रह्मणि प्रतिपत्तिः उत्पद्यते, तथापि मन्दानां मध्यमानां च तद्धीहेतुत्वेन ओङ्कारो विवक्षितः। तच्च उपासनं ब्रह्मदृष्ट्या श्रुतिभिरुपदिष्टम् , इत्यर्थः। तस्य क्रममुक्तिफलत्वात् अनुष्ठेयत्वं सूचयति - कालान्तरेति। भवत्वेवं श्रुतीनां प्रवृत्तिः, तावता प्रकृते किमायातम् ॽ इत्याशङ्क्य, आह - उक्तं यदिति। तदेव इहापि वक्तव्यम् , इति उत्तरेण सम्बन्धः। उपासनमेव उपास्योपन्यासद्वारा स्फोरयति - कविमित्यादिना। पूर्वोक्तरूपेणेति - अभिधानत्वेन प्रतीकत्वेन च, इत्यर्थः। श्रौतस्य उपासनस्य अनूद्यमानस्य सोपस्करत्वं सङ्गिरते - योगेति। तर्हि कथम् - `अनन्यचेताः सततम् ' तद्-द्वारा च अपुनरावृत्त्यादि वक्तव्यकोटिनिविष्टम् , इत्यर्थः। उक्ते अर्थे समनन्तरग्रन्थम् उत्थापयति - इत्येवमर्थ इति। श्रोत्रादीनां कुत्र द्वारत्वम् ॽ तत्र आह - उपलब्धाविति। तेषां संयमनम् - विषयेषु प्रवृत्तानां दोषदर्शनद्वारा तेभ्यो वैमुख्यापादनम् । कोऽथं मनसो हृदये निरोधःॽ तत्र आह - निष्प्रचारमिति। मनसो विषयाकारवृत्तिं निरुध्य हृदि वशीकृतस्य कायं दर्शयति - तत्रेति। `ऊर्ध्वम् ' इत्यत्रापि हृदयात् इति सम्बध्यते। सर्वाणि उपलब्धिद्वाराणि श्रोत्रादीनि संनिरुध्य, वायुमपि सर्वतो निगृह्य हृदयम् आनीय, ()ततो निर्गतया सुषुम्नया कण्ठभ्रूमध्यललाटक्रमेण प्राणं मूर्धनि आधाय योगधारणाम् आरूढो ()ब्रह्म   व्याहरन् , मां च तदर्थम् अनुस्मरन् , परमां गतिं याति, इति सम्बन्धः।। १२ ।।
अ.८ शौ.१३
यथोक्तयोगधारणार्थं प्रवृत्तो मूर्धने प्राणम् आधाय - धारयन् किं कुर्यात् ॽ इत्याशङ्क्य, अनन्तरश्लोकम् अवतारयति - तत्रैवेति। एकं च तत् अक्षरं च इति एकाक्षरम् - अोमित्येवंरूपम् , तत्कथं ()ब्रह्मेति विशिष्यतेॽ तत्र आह - ब्रह्मण इति । `यः प्रयाति' इति मरणम् उकत्वा `त्यजन् देहम् ' इति ब्रुवता पुनरुक्तिः आश्रिता स्यात् , इत्याशङ्क्य, ()विशेषणार्थं विवृणोति - देहेेति। एवम् ओङ्कारम् उच्चारयन् अर्थं च अभिध्यायन्  ध्याननिष्ठः स पुमान् , इत्यर्थः। परमामिति गतिविशेषणं क्रममुक्तिविवक्षया द्रष्टव्यम् ।। १३ ।।
अ.८ शौ.१४
ननु - वायुनिरोधविधुराणाम् उदीरितया रीत्या स्वेच्छाप्रयुक्तोत्क्रमणासम्भवात् दुर्लभा परमा गतिः आपतेत् इति, तत्र आह - किं चेति। इतश्च भगवदनुस्मरणे प्रयतितव्यम् , इत्यर्थः। सततम् , नित्यश इति विशेषणयोः अपुनरुक्तत्वम् आह - सततमित्यादिना। उक्तमेव अपौनरूक्त्यं व्यक्तीकरोति - नेत्यादिना। ()जितासुः इच्छया देहं त्यजति, तदितरस्तु कर्मक्षयेणैव इति विशेषं विवक्षयन् आह - यत इति। अनन्यचेतसम् - समाहितचेतसं प्रति, ईश्वरस्य सौलभ्यम् ()एवमित्युच्यते ।। १४ ।। 
अ.८ शौ.१५
किं त्वां प्राप्ताः त्वय्येव अवतिष्ठन्तेॽ किं वा पुनरावर्तन्ते चन्द्रलोकादिवॽ इति संदेहात् पृच्छति - तवेति। तत्र उत्तरश्लोकेन निश्चयं दर्शयति - उच्यत इति। ईश्वरोपगमनं न सामीप्यमात्रम् , इति व्याचष्टे - मद्भावमिति। पुनर्जन्मनः अनिष्टत्वं प्रश्नद्वारा स्पष्टयति - किमित्यादिना। महात्मत्वम् - प्रकृष्टसत्ववैशिष्ट्यम् । यतयः तस्मिन्नेव ईश्वरे समुत्पन्नसम्यग्दर्शिनो भूत्वा, इति शेषः। भगवन्तम् उपगतानाम् अपुनरावृ्त्तौ, ततो विमुखानाम् अनुपजातसम्यग्धियां पुनरावृत्तिः अर्थसिद्धा, इत्याह - ये पुनरिति।। १५ ।। 
अ.८ शौ.१६
()`अपामसोमममृता अभूम' (ऋक् संं० ६-४-११)इति श्रुतेः स्वर्गादिगतानामपि समानैव अनावृत्तिः, इत्यासङ्क्यते - किं पुनरिति। अर्थवादश्रुतौ कर्मिणाम् अमृतत्वस्य आपेक्षिकत्वं विवक्षित्वा परिहरति - उच्यत इति। एतेन भूरादिलोकचतुष्टयं प्रविष्टानां पुनरावृत्तावपि जनआदिलोकत्रयं प्राप्तानाम् अपुनरावृत्तिः, इति विभागोक्तिः अप्रामाणिकत्वादेव हेया, इत्यावधेयम् । तर्हि तद्वदेव ईश्वरं प्राप्तानामपि पुनरावृत्तिः शङ्क्यतेॽ नेत्याह - मामिति। ()यावत्संपातश्रुतिवत् ईश्वरं प्राप्तानां निवृत्ताविद्यानां पुनरावृत्तिः अप्रामाणिकी, इत्यर्थः। यस्य स्वाभाविकी वंशप्रयुक्ता च शुद्धिः तस्यैव उक्ते अर्थे बुद्धिरुदेति, इति मत्वा संबुद्धिद्वयम् ।। १६ ।।   
अ.८ शौ.१७
ब्रह्मलोकसहितानां पुनरावृ्त्तौ हेतुं प्रश्नद्वारा दर्शयति - ब्रह्मेति। उक्तमेव हेतुम् आकांक्षापूर्वकम् उत्तरश्लोकेन साधयति - कथमित्यादिना। यथोक्ताहोरात्रावयवमासर्त्व - यनसंवत्सरावयवशतसंख्यायुरवच्छिन्नत्वात् प्रजापतेः तदन्तेर्वर्तिनामपि लोकानां यथायोग्यकालपरिच्छिन्नत्वेन पुनरावृत्तिः, इत्यभिप्रेत्य व्याचष्टे - सहस्रेत्यादिना । अक्षरार्थम् उक्त्वा, तात्पर्यार्थम् आह - यत इति।। १७ ।।
अ.८ शौ.१८
यत् प्रजापतेः अहः, तद् युगसहस्रपरिमितम् , या च तस्य रात्रिः सापि तथा, इथि कालविदाम् अभिप्रायम् अनुसृत्य ब्रह्मस्य अहोरात्रस्य कालपरिमाणं दर्शयित्वा तत्रेव विभज्य कार्यं कथयति - प्रजापतेरिति। अव्यक्तम् अव्याकृतम् इति ()शङ्कां वारयति - अव्यक्तमित्यादिना । ()जातिप्रतियोगिभूता व्यक्तीः व्यावर्तयति - स्थावरेति। असदुत्पत्तिप्रसक्तिं प्रत्यादिशति - अभिव्यज्यन्त इति। पूर्वोक्तम् अव्यक्तसंज्ञकं स्वापावस्थं ब्रह्म प्रजापतिशब्दितम् , तस्मिन्निति यावत् ।। १८ ।।
ननु - प्रबोधकाले ब्रह्मणः, यो भूतग्रामो भूत्वा, तस्यैव स्वापकाले विलीयते, ()तस्माद् अन्यो भूयो ब्रह्मणो अहरागमे भूत्वा, पुनः रात्र्यागमे परवशो विनश्यति। तदेवं प्रत्यवान्तरकल्पं ()भूतग्रामविभागो भवेत् , इत्याशङ्क्य, अनन्तरश्लोकतात्पर्यम् आह - अकृतेति। प्रतिकल्पं प्राणिनिकायस्य भिन्नत्वे सति अकृताभ्यागमादिदोषप्रसङ्गात् तत्परिहारार्थं भूतग्रामस्य प्रतिकल्पम् ऐक्यम् आस्थेयम् , इत्यर्थः। यदि स्थावरजङ्गमलक्षणप्राणिनिकायस्य प्रतिकल्पम् अन्यथात्वम् , तदा एकस्य वन्धमोक्षान्वयिनोऽभावात् काण्डद्वयात्मनो बन्धमोक्षार्थस्य शास्त्रस्य प्रवृत्तिः अफला प्रसज्येत । अतः तत्साफल्यार्थमपि प्रतिकल्पं प्राणिवर्गस्य नवीनत्वानुपपत्तिः, इत्याह - बन्धेति। कथं पुनः भूतसमुदायः अस्वतन्त्रः सन् अवशो भूत्वा प्रविलीयतेॽ तत्र आह - अविद्यादीति। आदिशब्देन अस्मितारागद्वेषाभिनिवेशा गृह्यन्ते। यथोक्तं ()क्लेशपञ्चकं मूलं प्रतिलभ्य धर्माधर्मात्मककर्मराशिः उद्भवति। तद्वशादेव अस्वतन्त्रो भूतसमुदायो जन्मविनाशौ अनुभवति, इत्यर्थः। प्राणिनिकायस्य जन्मनाशाभ्यसोक्तेः ()अर्थम् आह - इत्यत इति। संसारे विपरिवर्तमानानां प्राणिनाम् अस्वातन्त्र्यात् अवशानामेव जन्ममरणप्रबन्धात् अलम् अनेन संसारेण, इति वैतृष्ण्यं तस्मिन् प्रदर्शनीयम् । तदर्थं च इदं भूतानाम् ()अहोरात्रम् आवृत्तिवचनम् , इत्यर्थः। समनन्तरवाक्यम् ()इदमा परामृश्यते। रात्र्यागमे प्रलयम् अनुभवतः अहरागमे च प्रभवं प्रतिपद्यमानस्य प्रणिवर्गस्य तुल्यं पारवश्यम् , इत्याशयवान् आह - अह्न इति।। १९ ।। 
अ.८ शौ.२०
`अक्षरं ब्रह्म परमम् ' इत्युपक्रम्य, तदनुपयुक्तं किमिदम् अन्यदुक्तम् , इत्याशङ्क्य वृत्तम् अनूद्य अनन्तरग्रन्थसंगतिम् आह - यदुपन्यस्तमिति। अक्षरस्वरूपे निर्दिदिक्षिते, तस्मिन् पूर्वोक्तयोगमार्गस्य कथम् उपयोगः स्यात् , इत्याशङ्क्य, तत्प्राप्त्युपायत्वेन इत्याह - अनेनेति। गन्तव्यमिति योगमार्गोक्तिः उपयुक्ता, इति शेषः। पूर्वोक्ताम् अव्यक्तात् इति संबन्धः। परशब्दस्य व्यतिरिक्तविषयत्वे तुशब्देन वैलक्षण्यम् उक्त्वा पुनः अन्यशब्दप्रयोगात् पौनरुक्त्यम् , इत्याशङ्क्य, आह - व्यतिरिक्तत्व इति । ()तुना ()द्योतितं वैलक्षण्यम् अन्यशब्देन प्रकटितम् । यतो भिन्नेष्वपि भावभेदेषु सालक्षण्यम् आलक्ष्यते, ततश्च अव्यक्तात् भिन्नत्वेऽपि ब्रह्मणः तेन सादृश्यम् आशङ्क्यते, तन्निवृत्त्यर्थम् अन्यपदम् , इत्यर्थः। यद्वा परशब्दस्य प्रकृष्टवाचिनो भावविशेषणार्थत्वे पुनरुक्तिशङ्कैव नास्ति, इति द्रष्टव्यम् । अनादिभावस्य अक्षरस्य अविनाशित्वाम् अर्थसिद्धं समर्थयते - यः स भाव इति। अर्हति, इत्यर्थः।। २० ।। 
अ.८ शौ.२१ 
यथोक्ते अव्यक्ते भावे श्रुतिसंमतिम् आह - अव्यक्त इति। तस्य परमगतित्वं साधयति - यं प्रप्येति। योऽसौ अव्यक्तो भावोऽत्र दर्शितः, सः `येनाक्षरं पुरुषं वेद सत्यम् ' (मु.उ. १-२-१३।) इत्यादिश्रुतौ अक्षर इत्युक्तः। तं चाक्षरं भावम् , परमां गतिम् , `पुरुषान्न परं किञ्चित् सा काष्ठा सा परा गतिः' (कठ. ३-११) इत्याद्याः श्रुतयो वदन्ति, इत्याह - योऽसाविति। परमपुरुषस्य परमगतित्वम् उक्तं व्यनक्ति - यं भावमिति। `तद्विष्णोः परमं पदम्' (ऋ.सं १-३-६-५, कठ ३-९ ) इति श्रुतिम् अत्र संवादयति - तद्धामेति।। २१ ।।
अ.८ शौ.३०
ननु अव्यक्तात् अतिरिक्तस्य तद्विलक्षणस्य परमपुरुषस्य प्राप्तौ कश्चित् असाधारणो हेतुः एषितव्यः, यस्मिन् प्रेक्षापूर्वकारी तत्प्रेक्षणा प्रवृत्तो निर्वृणोति, तत्र आह - तल्लव्धेरिति। परस्य पुरुषस्य सर्वकारणत्वं सर्वव्यापकत्वं च विशेषणद्वयम्  उदाहरति - यस्येति। निरतिशयत्वं विशदयति - यस्मादिति। ()तुशब्दः अवधारणार्थः भक्तिः - भजनं सेवा प्रदक्षिणप्रणामादिलक्षणा, तां व्यावर्तयति - ज्ञानेति। उक्त्या भक्तेः विषयतो वैशिष्ट्यम् आह - अनन्ययेति। कोऽसौ पुरुषःॽ यद्विषया भक्तिः तत्प्राप्तौ पर्याप्ता, इत्याशङ्क्य, उत्तरार्धं व्याचष्टे - यस्येति। कथम् भूतानां तदन्तस्थत्वम् ॽ तत्र आह - कार्यं हीति। `स पर्यगातु' (ई उ.८)इति श्रुुतिम् आश्रित्य आह - येनेति।। २२ ।।  
अ.८ शौ.२३
ननु ज्ञानायत्ता परमपुरुषप्राप्तिः उक्ता। न च ज्ञानं मार्गम् अपेक्ष्य फलाय कल्पते, विदुषो गत्युत्क्रान्तिनिषेधश्रुतेः। तथा च मार्गोक्तिः अयुक्ता, इत्याशङ्क्य, सगुणशरणानां तदुपदेशो अर्थवान् , इत्यभिप्रेत्य आह -प्रकृतानामिति। वक्तव्य इति, यत्र काले इत्याद्युच्यत इति सम्बन्धः। स चेद्वक्तव्यः, तर्हि किमिति अध्यात्मादिभावेन सविशेषं ब्रह्म ध्यायतां फलाप्तये मूर्धन्यनाडीतम्बद्धे देवयाने पथि उपास्यत्वाय वक्तव्ये कालो निर्दिश्यतेॽ तत्र आह - विवक्षितेति। ()सोऽर्थो मार्गः, तदुक्तिशेषत्वेन कालोक्तिः इत्यर्थः। पितृयाणमार्गोपन्यासः तर्हि किमिति क्रियतेॽ तत्र आह - आवृत्तीति। मार्गान्तरस्य आवृत्तिफलत्वात् , अस्य च अनावृत्तिफलत्वात् तदपेक्षया महीयान् अयम् , इति स्तुतिर्विवक्षिता इति भावः। योगिन इति ध्यायिनां कर्मिणां च तन्त्रेण अभिधानम् , इत्याह - योगिनइति। कथं कर्मिषु योगशब्दो वर्तताम् ॽ, इत्याशङ्क्य, अनुष्ठानगुणयोगात् इत्याह - कर्मिणस्ति्विति। ()गुणतो योगिन इति सम्बन्धः। तत्रैव वाक्योपक्रमस्य आनुकूल्यम् आह -कर्मयोगेनेति। अवशिष्टानि अक्षराणि व्याचक्षाणो वाक्यार्थम् आह - यत्रेति। योगिनो ध्यायिनोऽत्र() विवक्षिताः, आवृतौ अधिकृता योगिनः कर्मिण इति विभागः। काल - प्राधान्येन मार्गद्वयोपन्यासम् उपक्रम्य तमेव प्रधानीकृत्य देवयानं पन्थानम् अवतारयति - तं कालमिति।। २३।।
अ.८ शौ.२४
कालप्राधान्येन मार्गद्वयोपन्यासम् उपक्रम्य तमेव प्रधानीकृत्य देवयानं पन्थानम् अवतारयति - तं कालमिति। यथोपक्रमं व्याख्याय यथाश्रुतं व्याख्याति - अथवेति। कथं तर्हि देवतानां अतिनेत्रीणां ग्रहणे कालप्राधान्येन निर्देशः श्लिष्यतेॽ तत्र आह - भूयसां त्विति। मार्गद्वयेऽपि कालाद्यभिमानित्यो देवताः कालशब्देन उच्यन्ते। कालाभिमानिनीनां भूयस्त्वात् कालशब्देन सर्वसां देवतानाम् उपलक्षणत्वं विवक्षित्वा कालकथनम् इत्यर्थः। यथा आम्राणां भूयस्त्वात् विद्यमानेष्वपि द्रुमान्तरेषु आम्रैरेव वनं निर्दिश्यते, तद्वत् इति उदाहरणम् आह -आम्रेति। ननु मार्गचिह्नानां भोगभूमीनां वा तत्तच्छब्दैः उपादानसंभवे किमिति देवताग्रहणम् ॽ इत्याशङ्क्य, `अतिवाहिकस्तल्लिङ्गातु' (ब्र.सू.४-३-४) इति न्यायेन उत्तरम् आह - इति स्थित इति । तेषाम् अग्न्यादीनां समीपम् , इति सामीप्ये `तत्र' इति सप्तमी। ब्रह्म कार्योपाधिकम् , परं वा ब्रह्म परंपरया मुक्त्यालम्बनम् । अत एव  `क्रमेण' इत्युक्तम् । निर्गुणम् अप्रपञ्चं ब्रह्मस्मि, इति विद्यावतो व्यवच्छिनत्ति - ब्रह्मोपासनेति। ननु ब्रह्मशब्दस्य मुख्यार्थत्वार्थं परब्रह्मविदामेव इयं गातिः उच्यते, न बादर्यधिकरणविरेधात् इत्याह - न हीति।। २४ ।।
अ.८ शौ.२५
प्रकृतं देवयानं पन्थानं स्तोतुं पितृयाणम् उपन्यस्यति - धूम इति। अत्रापि मार्गचिह्नानि भोगभूमीश्च व्यवच्छिद्य आतिवाहिकदेवताविषयत्वं धूमादिपदानां विभजते - धूमेत्यादिना। तत्रेति सप्तमी पूर्ववदेव सामीप्यार्था, `इष्टादि' इत्यादिशब्देन ()पूर्तदत्तेगृह्येते। ()`कृतात्ययेऽनुशयवान् '(ब्र. सू. ३ - १-८) इति न्यायं सूचयति - तत्क्षयादिति।। २५ ।। 
अ.८ शौ.२६
आरोहावरोहयोः अभ्यासवाचिना पुनश्शब्देन संसारस्य अनादित्वं सूच्यतेे। रात्र्यादौ मृतानां ब्रह्मविदाम् अब्रह्मप्राप्तिशङ्कानिवृत्त्यर्थम् अभिमानिदेवताग्रहणाय मार्गयोः नित्यत्वम् आह - शुक्लेति। ज्ञानप्रकाशकत्वाश - विद्याप्रप्यत्वात् अर्चिरादिप्रकाशोपलक्षितत्त्वाच्च, शुक्ला देवयानाख्या गतिः। तदभावात् - ज्ञानप्रकाशकत्वाभावात् धूमाद्यप्रकाशोपलक्षितत्वात् अविद्याप्राप्यत्वाच्च, कृष्णा पितृयाणलक्षणा गतिः। तयोर्गत्योः श्रुतिस्मृतिप्रसिद्ध्यर्थो हिशब्दः। जगच्छब्दस्य ज्ञानकर्माधिकृतविषयत्वेन सङ्कोचे हेतुम् आह - न जगत इति। अन्यथा ज्ञानकर्मोपदेशानर्थक्यात् , इत्यर्थः। तयोर्नित्यत्वे हेतुम् आह  - संसारस्येति। मार्गयोः यावत्संसारभावित्वे फलितम् आह - तत्रेति। क्रममुक्तिः। अनावृतिः। भूयः - भोक्तव्यकर्मक्षये शेषकर्मदशात् , इत्यर्थः।। २६ ।। 
अ.८ शौ.२७
गतेः उपास्यत्वाय तद्विज्ञानं स्तौति - नैते इति। योगस्य मोहापोहकत्वे फलितम् आह - तस्मादिति। ज्ञानप्रकारम् अनुवदति - संसारायेति। मोक्षाय - क्रममुक्त्यर्थम् इत्यर्थः योगी ध्याननिष्ठः गतिमपि ध्यायन् नैव मुह्यति, केवलं कर्मं दक्षिणमार्गप्रापकं कर्तव्यत्वेन न प्रत्येति इत्यर्थः। योगस्य अपुनरावृत्तिफलत्वे नित्यकतंव्यत्वं सिद्धम् इति उपसंहरति - तस्मादिति।। २७ ।। 
अ.८ शौ.२८
श्रद्धाविवृद्ध्यर्थं योगं स्तौति - श्रृण्विति। पवित्रपाणित्वप्राङ्मुखत्वादिसाहित्वम् अध्ययनस्य सम्यक्त्वम् । अङ्गोपाङ्गोपेतत्वम् अनुष्ठानस्य साद्-गुण्यम् । तपसां सुतप्तत्वं मनोबुद्ध्याद्यैकाग्र्यपूर्वकत्वम् । दानस्य च सम्यकत्वं देशकालपात्रानुगुणत्वम् । `इदं विदित्वा' इत्यत्र इदंशब्दार्थमेव स्फुटयति -सप्तेति। यद्यपि `किं तद्-ब्रह्म' इत्यादौ, `अधियज्ञः कथं कोऽत्र' इत्यत्र प्रश्नद्वयं ()प्रतिभासानुसारेण कश्चित् उक्तम् , तथापि प्रतिवचनालोचनायां द्वित्वप्रतीत्यभावात् प्रकारभेदविवक्षया चशब्दद्वयस्य प्रतिनियतत्वात्  न सप्तेति विरुध्यते। न च इदं वेदनम् आपातिकं किन्तु अनुष्ठानपयंन्तम् इत्याह -सम्यगिति। प्रकृतो ध्याननिष्ठः योगी इत्युच्यते। ऐश्वरम् - विष्णोः परमं पदम् , तदेव तिष्ठति अस्मिन् अशेषम् इति स्थानम् । योगानुष्ठानात् अशेषफलातिळशायि मोक्षलक्षणं फलं क्रमेण लब्धुं शक्यम् इति भावः। तदनेन सप्तप्रश्नत्रतिवचनेन योगमार्गं दर्शयता ध्येयत्वेन तत्पदार्थो व्याख्यातः।। २८ ।। 
इति श्रीमत्परमहंस - परिव्रजकाचार्य - श्रीमच्छुद्धानन्दपूज्यपादशिष्यानन्दज्ञानविरचिते
श्रीमद्भगवद्गीताशाङ्करभाष्यव्याख्याने अष्टमोऽध्यायः।। ८ ।। 













