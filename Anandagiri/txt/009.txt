अथ नवमोऽध्यायः
अ.९ शौ.१
()अतीतेन आगामिनोऽध्यायस्य अगतार्थत्वं वक्तुं वृत्तमनुवदति - अष्टम इति। नाडी - सुषुम्नाख्या। धारणाख्येन अङ्गेन युक्ता योगो धारणायोगः। सगुणः - सर्वद्वारसंयमनादिगुणः, तेन सहित इत्यर्थः तत्फलोक्त्यर्थम् अनन्तराध्यायारम्भम् आशङ्क्य, आह - तस्य चेति। `अग्निरर्चिः' इत्यादिना उपलक्षितेन क्रमवता, देवयानेन पथा इति यावत् ।  ज्ञानानन्तरमेव यथोक्तफललाभात् अलम् अनेन मार्गेण, इत्याशङ्क्य, आह - कालान्तरइति। अर्चिरादिमार्गेण ब्रह्मप्राप्तौ मुक्तेः मार्गायत्तत्वात् ()`न तस्य' इत्यादिश्रति विरोधः स्यात् , इत्याशयेन शङ्कते - तत्रेति। ()वृत्तोऽर्थः सप्तम्यर्थः। उक्ताशङ्कानिवृत्त्यर्थम् अनन्तराध्यायम् उत्थापयति - तदाशङ्केति। ()संप्रयुक्तत्वेन अपरोक्षत्वाभावेऽपि पूर्वोत्तरग्रन्थालोचनया बुद्धिसन्निधानाम् इदंशब्देन ब्रह्मज्ञानं गृहीतम् ;इत्याह - तद्-बुद्धाविति। प्रकृतात् ध्यानात् ज्ञानस्य वैशिष्ट्यावद्योती तुशब्दः, इत्याह - तुशब्दइति। निपातार्थमेव स्फुटयति - इदमेवेति। तस्मिन्नर्थे संवादकत्वेन श्रृतिस्मृती दर्शयति  - वासुदेव इति। अद्वैतज्ञानवत् द्वैतज्ञानमपि केषाञ्चित् मोक्षहेतुः, इत्याशङ्क्य, आह - नान्यदिति। द्वैतज्ञानं मोक्षाय न क्षमम् , इत्यत्र श्रुतिम् उदाहरति - अभेति। अविद्याप्रकरणोपक्रमार्थः अथशब्दः। अतः - अद्वैतात् , अन्याथा - भिन्नत्वेन, इत्यर्थः। विदुः, तत्त्वमिति शेपः। द्वैतस्य दुर्निरूपत्वेन कल्पितत्वात् तज्ज्ञानं रज्जुसर्पादिज्ञानतुल्यत्वात् न क्षेममिति शेपः। द्वैतस्य दुर्निरूपत्वेन कल्पितत्वात् तज्ज्ञानं रज्जुसर्पादिज्ञानतुल्यत्वात् न क्षेमप्राप्तिहेतुः, इति ()चकारार्थः। असूया - गुणेषु दोषाविष्करणम्, तद्रहिताय, ज्ञानाधिकृताय इत्यर्थः। ज्ञानम् - ब्रह्मचैतन्यं, तद्विषयं वा प्रमाणज्ञानम् , तस्य तेनैव विशेषितत्वानुपपत्तिम् आशङ्क्य, व्याकरोति - अनुभवेति। विज्ञानम् - अनुभवः - साक्षात्कारः, तेन सहितम् इत्यर्थः। उक्तज्ञानं प्राप्तस्य किं स्यात् ॽ इत्याशङ्क्य, आह - यज्जानमिति।।१।।      
अ.९ शौ.२
तदाभिमुख्यसिद्धये तज्ज्ञानं स्तोति - तच्चेति। ब्रह्मविद्या विद्यानां राजा श्रेष्ठा इत्यत्र हेतुमाह - दीप्तीति। कुतो ब्रह्मविद्याया विद्यान्तरेभ्यो दीप्त्यतिशयवत्त्वम् ॽ तदाह - दीप्यते हीति। दृश्यते हि विद्वदन्तरेभ्यो लोके पूजातिरेको ब्रह्मविदाम् , इतिभावः। उत्कृष्टतमं शुद्धिकारणं ब्रह्मज्ञानम् , इत्येतत् उपपादयति - अनेकेति। तत्र च श्रुतिस्मृती प्रमाणयितव्ये। न शास्त्रेैकगम्यम् इदं ज्ञानम् , किन्तु प्रत्यक्षप्रमेयम् इत्याह - किञ्चेति। प्रत्यक्षम् , अवगमो मानम् अस्मिन् इति तथा, यद्वा अवगम्यत इति अवगमः फलम् , प्रत्यक्षः अवगमः अस्य, इति दृष्टफलकत्वं ज्ञानस्य उच्यते। धर्म्यम् इत्येतद् व्याकरोति - अनपेतमिति। धर्मस्येव तस्य क्लेशसाध्यत्वम् आशङ्क्य, आह - एवमपीति। तत्र रत्नविषयं विवेकज्ञानं संप्रयोगात् उपदेशापेक्षात् अनायासेन दृष्टम् , तथा इदं ब्रह्मज्ञानम् , इत्याह - तथेति। `अव्ययम् ' इति विशेषणम् आशङ्कापूर्वकं विवृणोति - तत्रेत्यादिना। व्यवहारभूमिः सप्तम्यर्थः। ज्ञानस्य अक्षयफलत्वे फलितमाह - अत इति।। २।। 
अ.९ शौ.३
आत्मज्ञानाख्ये धर्मे श्रद्धावतां तन्निष्ठानां परमपदप्राप्तिमुक्त्वा, ततो विमुखानां संसारप्राप्तिम् आह - ये पुनरिति। आत्मज्ञानतत्फलयोः नास्तिकानेव विशिनष्टि - पापेति। उक्तानाम् आत्मंभरीणां भगवत्प्राप्तिसम्भावनाभावात् ` अप्राप्य माम् ' इति अप्रसक्तप्रतिषेधः स्यात् , इत्याशङ्क्य, आह - मत्प्राप्तविति।। ३ ।।
अ.९ शौ.४
स्तुतिनिन्दाभ्यां ज्ञाननिष्ठां महीकृत्य ज्ञानं व्याख्यातुमारभते - स्तुत्येति। सोपाधिकस्य व्याप्त्यसम्भवम् अभिप्रेत्य विशिनष्टिं - ममेति। अनवच्छिन्नस्य भगवद्रूास्य निरुपाधिकत्वमेव साधयति - करणेति। व्याप्यव्यापकत्वेन जगतो भगवतश्च परिच्छेदमाशङ्क्य, आह - तस्मिन्निति। तथापि भगवतो भूतानाञ्च आधाराधेयत्वेन भेदः स्यात् , इत्याशङ्क्य, आह - नहीति। निरात्मकस्य व्यवहारानर्हत्वे फलितमाह - अत इति। ईश्वरस्य भूतात्मत्वे तेषु स्थितिः। स्यात् , इत्याशङ्क्य, आह - तेषामिति। तस्य तेषु स्थित्यभावं व्यवस्थापयति - मूर्तवदिति। संश्लेषाभावेऽपि किमिति न आधेयत्वम् , अत आह - नहीति।। ४ ।। 
अ.९ शौ.५
परमेश्वरस्य भूतेषु स्थित्यभावेऽपि भूतानां तत्र स्थितिः आस्थिता, इति, कुतोऽसङ्गत्वम् ॽ तत्राह - अत एवेति। `न च ' इत्यत्र चकारः ()अवधारणार्थः। भूतानाम् ईश्वरे नैव स्थितिः, इत्यत्र हेतुमाह - पश्येति। आत्मनोऽसङ्गत्वं स्वरूपम् , इत्यत्र प्रमाणमाह - तथा चेति। असङ्गश्चेत् ईश्वरः, तर्हि कथं `मत्स्थानि भूतानि' इत्युक्तम् , कथञ्च तथोक्त्वा `न च भत्स्थानि' इति तद्विरुद्धमुदीरितम् , इत्याशङ्क्य, आह - इदञ्चेति। तर्हि भूतसम्बन्धः स्यात् , इति नेत्याह -नचेति। यथोक्तेन न्यायेन - असङ्गत्वेन, इति यावत् । असङ्गतया वस्तुतो भूतासंबन्धेऽपि कल्पनया तदविरोधात् न मिथो विरोधोऽस्ति, इति भावः। आत्मनः सकाशात् आत्ममोऽन्यत्वायोगात् ()कुतः सम्बन्धोक्तिःॽ इत्याशङ्क्य, आह - असाविति। (विभज्येति)। यथा लोको वस्तुतत्वमजानन् भेदम् आरोप्य `ममायम् ' इति सम्बन्धमनुभवति, न तथा इह सम्बन्धव्यपदेशः, आत्मनि स्वतो भेदाभावात् । अतो भेदे असत्येव लोके सम्बन्धबुद्धिदर्शनम् अनुसरन् भगवान् आत्मनो देहादिसङ्घातं विभज्य अहङ्कारं तस्मिन् आरोप्य `असौ ममात्मा' इति भेदं व्यपदिशति। तथा च सङ्घातस्य `मम' इति व्यपदेशात् ततो नि(कृ)ष्कृष्टस्य स्वरूपस्य आत्मशब्देन निर्देशात् न भूतस्थोऽसौ, इत्यर्थः। पूर्वोक्तासङ्गत्वाङ्गीकारेणैव आत्मा भूतानि भावयति, इत्याह - तथेति।। ५ ।।
अ.९ शौ.६
सृष्टिस्थितिसंहाराणां असङ्गात्माधारत्वं `मया ततमिदम् ' इत्यादि श्लोकद्वयेन उक्तोऽर्थः। तं दृष्टान्तेन उपपादयन् आदौ दृष्टान्तमाह, इति योजना। `सदा' इति उत्पत्तिस्थितिसंहारकालो गृह्यते। आकाशादेः महतोऽन्याधारत्वं कथम् ॽ इत्याशङ्क्य, आह - महानिति। यथा सर्वगामित्वात्  परिमाणतो महान् वायुः आकाशे सदा तिष्ठति, तथा आकाशादीनि महान्त्यपि सर्वाणि भूतानि आकाशकल्पे पूर्णे प्रतीचि असङ्गे परस्मिन् आत्मनि मंश्लेषमन्तरेण स्थितानि, इत्यर्थः।। ६ ।। 
अ.९ शौ.७
आकाशे वाय्वादिस्थितिवत् आकाशादीनि भूतानि स्थितिकाले परमेश्वरे स्थितानिवेत् , तर्हि प्रळयकाले ततोऽन्यत्र तिष्ठेयुः, इत्याशङ्क्य, आह - एवमिति। प्रकृतिशब्दस्य ()स्वभाववचनत्वं व्यावर्तयति - त्रिगुणात्मिकामिति। सा च अपरेयं, इति प्रागेव सूचिता, इत्याह - अपरामिति। तस्याश्च ईश्वराधीनत्वेन अस्वातन्त्र्यमाह - मदीयामिति।प्रळयकाले भूतानि यथोक्तां यान्ति चेत् उत्पत्तिकालेऽपि ततस्तेषाम् उत्पत्तेः ईश्वरा - धीनत्वं भूतसृष्टेः न स्यात् , इत्याशङ्क्य, आह - पुनरिति।। ७ ।। 
अ.९ शौ.८
तर्हि कीदृशी प्रकृतिःॽ सा च कथं सृष्टौ उपयुक्ता, इत्याशङ्क्य, आह - एवमिति। संसारस्य अनादित्वद्योतनार्थं पुनः पुनः इत्युक्तम् । भूतसमुदायस्य अविद्यास्मितादिदोषपरवशत्वे हेतुम् आह - स्वभाववशादिति।। ८ ।।
अ.९ शौ.९
यदि प्रकृतं भूतग्रामं स्वभावात् अविद्यातन्त्रं विषमं विदाधासि, तर्हि तव विषमसृष्टिप्रयुक्तं धर्मादिमत्त्वम् इति अनीश्वरत्वापत्तिः इति शङ्कते - तर्हिति। `तत्र' इति सप्तम्या ()परमेश्वरो निरुच्यते। ईश्वरस्य फलासङ्गाभावात् कर्तृत्वाभिमानाभावाच्च कर्यासंबन्धवत् ईश्वरात् क्षन्यस्यापि तदुभयाभावः धर्माद्यसंबन्धे कारणम् , इत्याह - अतोऽन्यस्येति। यदि कर्मसु कर्तृत्वाभिमानो वा कस्यचित् कर्मफलसङ्गो वा स्यात् , तत्राह - अन्यथेति।। ९ ।। 
अ.९ शौ.१०
ईश्वरे स्रष्टृत्वं ओदासीन्यं च विरुद्धम् , इति शङ्कते - तत्रेति। ()पूर्वग्रन्थः सप्तम्यर्थः। विरोधपरिहारार्थम् उत्तरश्लोकम् अवतारयति - तदिति। तृतीयाद्वयं समानाधिकरणम् , इति अभ्युपेत्य व्याचाष्टे - मयेत्यादिना। प्रकृतिशब्दार्थम् आह - ममेति। तस्या अपि ()ज्ञानत्वं व्यावर्तयति - त्रिगुणेति। पराभिप्रेतं प्रधानं व्युदस्यति - अविद्येति। साक्षित्वे प्रमाणम् आह - तथा चेति। मूर्तित्रयात्माना भेदं वारयति - एक इति । अखण्डं जा़ड्यं ()प्रत्याह - देव इति। आदित्यवत् ताटस्थ्यं प्रत्यादिशति - सर्वभूतेष्विति। किमिति तर्हि सर्वैः नोपलभ्यतेॽ तत्र आह - गूढ इति। बुद्ध्यादिवत् परिच्छिन्नत्वं व्यवच्छिनत्ति - सर्वव्यापीति। तर्हि नभोवत् अनात्मत्वम् ॽ नेत्याह सर्वभूतेति। तर्हि तत्र तत्र कर्मतत्फलसंबन्धित्वं स्यात् , तत्र आह - कर्मेति। सर्वाधिष्ठानत्वम् आह - सर्वेति। सर्वेषु भूतेषु सत्तास्फूर्त्ति्प्रदत्वेन ()सन्निधिः वासः अत्र उच्यते। न केवलं कर्मणामेव अयम् अध्यक्षः अपि तु तद्वतामपि, इत्याह - साक्षीति। दर्शनकर्तृत्वशङ्कां ()शातयति - चेतेति। अद्वितीयत्वाम् - केवलत्वम् । धर्माधर्मादिराहित्यम् आह - निर्गुण इति। किं बहुनाॽ सर्वविशेषशून्य इति ()चकारार्थः। उदासीनस्यापि ईश्वरस्य साक्षित्वमात्रं निमित्तीकृत्य जगदेतत् पौनःपुन्येन सर्गसंहारौ अनुभवति, इत्याह - हेतुनेति। कार्यवत् कारणस्यापि साक्ष्यधीना प्रवृत्तिः, इति वक्तुं व्यक्ताव्यक्तात्मकम्  इत्युक्तम् । `सर्वावस्थासु' इत्यनेन सृष्टिस्थितिसंहारावस्था गृह्यन्ते। तथापि जगतः सर्गादिभ्यो भिन्ना प्रवृत्तिः स्वाभाविकी, न ईश्वरायता, इत्याशङ्क्य, आह  - दृशीति। न हि दृशि व्याप्यत्वं विना जडवर्गस्य कापि प्रवृत्तिः, इति हिशब्दार्थः। तामेव प्रवृत्तिम् उदाहरति - अहमित्यादिना। भोगस्य विषयोपलम्भाभावे असंभवात् नानाविधां विषयोपलब्धिं दर्शयति - पश्यामीति। भोगफलं इदानीं कथयति - सुखमिति। विहितप्रतिषिद्धाचरणनिमित्तं सुखंदुःखं च, इत्याह - तदर्थमिति। न च विमर्शपूर्वकं विज्ञानं विना अनुष्ठानम् , इत्याह - इदमिति। इत्याद्या प्रवृत्तिः, इति सम्बन्धः। सा च प्रवृत्तिः सर्वा दृक्कर्मत्वम् उररीकृत्यैव इत्युक्तं निगमयति - अवगतीति। तत्रैव च प्रवृत्तेः अवसानम् , इत्याह - अवगत्यवसानेति। परस्य अध्यक्षत्वमात्रेण जगच्चेष्टा, इत्यत्र प्रमाणमाह - यो अप्त्येति। अस्य - जगतः, यो अध्यक्षः - निर्विकारः, स परमे - प्रकृष्टे, हार्दे व्योम्नि स्थितः, दुर्विज्ञेय इत्यर्थः। ईश्वरस्य साक्षित्वमात्रेण स्रष्टृत्वे स्थिते फलितमाह - ततस्वेति। किं निमित्ता परस्य इयं सृष्टिःॽ न तावत् भोगार्था, परस्य परमार्थतो भोगासम्बन्धित्वात् तस्य सर्वसाक्षिभूतचैतन्यमात्रत्वात् । न चान्यो भोक्ता, चेतनान्तराभावात् ईश्वरस्य एकत्वात् अचेतनस्य अभोक्तृत्वात् ।न च स्रष्टुः अपवर्गार्था, ()तद्विरोधित्वात् ।नैवं प्रश्नो वा तदनुरूपं प्रतिवचनं वा युक्तम्, परस्य मायानिबन्धने सर्गे तस्य अनवकाशत्वात् , इत्यर्थः। परस्य आत्मनः दुर्विज्ञेयत्वे श्रुतिम् उदाहरति - को अद्धेति। तस्मिन् प्रवक्तापि संसारमण्डले नासिति, इत्याह - क इहेति। जगतः सृष्टिकर्तृत्वेन परस्य ज्ञेयत्वम् आशङ्क्य कूटस्थात्वात् ततो न सृष्टिर्जाता, इत्याह - कुत इति। नहि इयं ()विविवा सृष्टिः अन्यस्मादपि कस्माच्चित् उपपद्यते, अन्यस्य वस्तुनो अभावात् , इत्याह - कुत इति। कथं तर्हि सृष्टिःॽ इत्याशङ्क्य, अज्ञानाधीना, इत्याह - दर्शितं चेति।। १० ।।  
अ.९ शौ.११
सर्वात्र्यक्षः सर्वभूताधिवासो नित्यमुक्तश्चेत् त्वम् , तर्हि किमिति त्वामेव आत्मत्वेन भेदेन वा सर्वे न भजन्तेॽ तत्राह - एवमिति। विपर्यस्तबुद्धित्वं भगवदवज्ञायां कारणम् , इत्याह - मूढा इति। भगवतो मनुष्यदेहसंबन्धात् तस्मिन् विपर्यासः सम्भवति, इत्याह - मानुषीभिति। अस्मदादिवत् देहतादात्म्याभिमानं भगवतो व्यावर्तयति - मनुष्येति। भगवन्तम् अवजानताम् अविवेकमूलाज्ञानं हेतुमाह - परमिति। ईश्वरावज्ञानात् किं भवतिॽ इत्यपेक्षायां तदवज्ञानप्रतिबद्धबुद्धयः शोच्या भवन्ति, इत्याह - ततश्चेति। भगवदज्ञानादेव हेतोः अवजानन्तः, ते- जन्तवः, वराकाः - शोच्याः, सर्वपुरुषार्थबाह्याः स्युः इति संबन्धः। तत्र हेतुं सूचयति - तस्येति। प्रकृतस्य भगवतः अवज्ञानम् अनादरणं निन्दनं वा, तस्य भावनं पौनःपुन्यम् , तेन आहताः तज्जनितदुरितप्रभावात् प्रतिबद्धबुद्धयः इत्यर्थः।। ११ ।।  
अ.९ शौ.१२
भगवन्तम् अवजानतां प्रश्नपूर्वकं शोच्यत्वं विशदयति - कथमिति। भगवन्निन्दापराणां न काचिदपि प्रार्थना अर्थवती, इत्याह - वृथेति। ननु भगवन्तं निन्दन्तोऽपि नित्यं नैमित्तिकं वा कर्म अनुतिष्ठन्ति, तदनुष्ठानाच्च तेषां प्रार्थनाः सार्था भविष्यन्ति, इति; नेत्याह - तथेति। परिभवः - तिरस्करणम् , अवज्ञानं - अनादरणम् । तेषामपि शास्त्रर्यजानवतां तदूद्वारा ()प्रार्थनार्थवत्वं, इत्याशङ्क्य, आह - तथा मोघेति। तथापि यौक्तिकविवेकवशात् तत्प्रार्थनासाफल्यं, इत्याशङ्क्य, आह - विचेतस इति। न केवलम् उक्तविशेषणवत्वमेव तेषां, किन्तु वर्तमानदेहपातात् अनन्तरं तत्तदतिक्रूरयोनिप्राप्तिश्च निश्चिता, इत्याह किञ्चेति। मोहकरीं इति ()प्रकृतिद्वयेऽपि तुल्यं विशेषणम् , ()छिन्धि भिन्धि, पिवखाद, इति प्राणिहिंसारूपो रक्षसां स्वभावः, असुराणां स्वभावस्तु न देहि, न जुहुधि, परस्वमेव अपहर, इत्यादिरूपः, मोहः - मिथ्याज्ञानम् । उक्तमेव स्फुटयति - छिन्धीति ।। १२ ।। 
अ.९ शौ.१३
के पुनः भगवन्तं भजन्तेॽ तानाह - ये पुनरिति। महान् - प्रकृष्टः, यज्ञादिभिः शोधितः, आत्मा - सत्वं, येषाम् , इति व्युत्पत्तिमाश्रित्य, आह - अक्षुद्रेति। तुशब्दः अववारणे। प्रकृतिं विशिनष्टि - शमेति। अनन्यस्मिन् - प्रत्यग्भूते मयि परस्मिन्नेव, मनः येषाम् इति व्युत्पत्या व्याकरोति - अनन्यचित्ता इति। अज्ञाते सेवानुपपत्तेः शास्त्रोपपत्तिभ्याम् आदौ ज्ञात्वा ततः सेवन्ते, इत्याह - ज्ञात्वेति। अव्ययम् - अविनाशिनम् ।। १३ ।। 
अ.९ शौ.१४ 
भजनप्रकारं पृच्छति - कथमिति। तत्प्रकारम् आह - सततमिति। `` सर्वदा '' इति श्रवणावस्था गृह्यते। कीर्तनं - वेदान्तश्रवणं प्रवजपश्च, व्रतं - ब्रह्मचर्यादि, नमस्यन्तः - मांप्रति चेतसा परह्वीभवन्तः, भक्त्या - परेण प्रेम्णा, नित्ययुक्तः सन्तः - सदा सम्युक्ताः ।। १४ ।।   
अ.९ शौ.१५
उपासनप्रकारभेदप्रतिपित्सया पृच्छति - ते केनेति। तत्प्रकारभेदोदीरणार्थं श्लोकम् अवतारयति - उच्यत इति । इज्यते पूज्यते परमेश्वरः अनेन, इति, प्रकृते ज्ञाने यज्ञशब्दः। ()`ईश्वरञ्च' इति चकारः
 अवधारणे, देवतान्तरध्यानत्यागम् अपिशब्दसूचितं दर्शयति - अन्याम् इति। अन्ये - ब्रह्मनिष्ठा इति यावत् । ज्ञानयज्ञमेव विभजते - तच्चेति। उत्तमाधिकारिणाम् उपसनम् उक्त्वा, मध्यमानाम् अधिकारिणाम् उपासनप्रकारम् आह - केचिच्चेति। तेषामेव प्रकारान्तरेण उपासनम् उदीरयति - केचिदिति। बहुप्रकारेण अग्नयादित्यादिरूपेण , इति यावत् ।। १५ ।। 
अ.९ शौ.१६
भगवदेकविषयम् उपासनं तर्हि न सिद्ध्यति, इति शङ्कते - यदि इति। प्रकारभेदमादाय ध्यायन्तोऽपि भगवन्तमेव ध्यायन्ति, तस्य सर्वात्मकत्वात् , इत्याह - अत आहेति। क्रतुयज्ञशब्दयोः अपौनरुक्त्यं दर्शयन् व्याचष्टे - श्रौत इति। क्रियाकारकफलजातं भगवदतिरिक्तं नास्ति, इति समुदायार्थः।। १६ ।। 
अ.९ शौ.१७
इतश्च भगवतः सर्वात्मकत्वम् अनुमन्तव्यम् , इत्याह - किञ्चेति। पवित्रम् - पूयते अनेन, इति व्यत्पत्या परिशुद्धिकारणं पुण्यं कर्म, इत्याह - पावनम् इति। वेदितव्ये ब्रह्मणि वेदनसाधनम् ओङ्कारः, ()तत्र प्रमाणम् ऋगादि। चकारात् अथर्वाङ्गिरसो गृह्यते ।। १७ ।। 
अ.९ शौ.१८
भगवतः सर्वात्मकत्वे हेत्वन्तरम् आह - किञ्चेति। गम्यत इति प्रकृतिविलयान्तं कर्मफलं गतिः इत्याह - कर्मेति। पोष्टा - कर्मफलस्य प्रदाता। कार्यकारणप्रपञ्चस्य अधिष्ठानम् इत्याह - निवास इति। शीर्यते दुःखम् अस्मिन् इति व्युत्पत्तिम् आश्रित्य आह - शरणमिति। प्रभवति अस्मात् जगत् इति व्युत्पत्तिम् आदाय उक्तम् - उत्पत्तिरिति। कारणस्य कथम् अव्ययत्वम् ॽ इत्याशङ्क्य आह - यावदिति। कारणम् अन्तरेणापि कार्यं कदाचित् उदेष्यति , किं कारणेनॽ इत्याशङ्क्य आह  - न हीति। माभूत् तर्हि संसारदशायामेव कदाचित् कार्योत्पत्तिः इत्याशङ्क्य आह - नित्यं चेति। कारणव्यक्तेः नाशम् अङ्गीकृत्य तदन्यतमव्यक्तिशून्यत्वं पूर्वकालस्य नास्तीति सिद्धवत्कृत्य विशिनष्टि - चीजेति।। १८ ।। 
अ.९ शौ.१९
इतश्च सर्वात्मत्वे भगवतो न विवदितव्यम् इत्याह - किञ्चेति। `` आदित्यात् जायते वृष्टिः '' (मनुः - ३-७६।।) इति स्मृतिम् अवष्टभ्य व्याचष्टे - कैश्चिदिति। वर्षोत्सर्गनिग्रहौ एकस्य एकस्मिन् काले विरुद्धौ इत्याशङ्क्य आह - अष्टभिरिति। ऋतुभेदेन वर्षस्य निग्रहोत्सर्गौ एककर्तृकौ अविरूद्धौ इत्यर्थः। यस्य कारणस्य सम्बन्धित्वेन यत्कार्यम् अभिव्यज्यते, तदिह सत् इत्युच्यते, कारणसम्बन्धेन अनभिव्यक्तं कारणमेव अनभिव्यक्तनामरूपं असत् इति व्यवह्रियते । तदेतत् आह - सदिति। शून्यवादं व्युदस्यति - न पुनरिति। भगवतः अत्यन्तासत्वे कार्यकारणकल्पना निरधिष्ठाना न तिष्ठति इत्यर्थः। तर्हि यथाश्रुतं कार्यस्य सत्वं कारणस्य च असत्वम् आस्थेयम् इत्याशङ्क्य, वाशब्गेन निषेधति - कार्येति। न हि कार्यस्य आत्यन्तिकं सत्वम् , वाचारम्भणश्रुतेः (छा.उ. ६-१-४-६, ६-४-४-१-४) नापि इतसस्य आत्यनिकम् असत्वम्  `` कुतस्तु खलु '' (छा.उ.६-२-२) इत्यादि श्रृतेः
 इत्यर्थः। उक्तै ज्ञानयज्ञैः भगवदभिनिविष्टबुद्धीनां किं फलम् इत्याशङ्क्य, सद्यो वा क्रमेण वा मुक्तिः इत्याह - य इति।। १९ ।।  
अ.९ शौ.२० 
भगवद्भक्तानाम् अपि निष्कामानाम् एव मुक्तिः इति दर्शयितुं सकामानां पुंसांसंसारम् अवतारयति - ये पुनरिति। तिस्त्रः विद्याः अधोयते, विदन्ति इति वा त्रैविद्याः - वेदविदः। तदाह ऋगिति। वस्वादि इति आदिशब्देन ()सवनद्वयेशानादित्यरुद्राश्च गृह्यन्ते। शुद्धकिल्बिषाः - निरस्तपापाः, इति यावत् ।। २० ।। 
अ.९ शौ.२१
तर्हि स्वर्गप्राप्तिरपि भगवत्प्राप्तितुल्या इत्याशङ्क्य आह - ते तमिति। पुण्येस्वर्गप्राप्तिहेतौ, इति यावत् । प्रसिद्ध्यर्थो हिशब्दः। त्रयाणाम् - हौत्रादीनां वेदत्रय - विहितानां धर्माणां समाहारः त्रिधर्मम् , तदेव त्रयीधर्म्यम् तदनुप्रपन्नाः। तदनुगताः, इति यावत् कामकामानां गमनाममनद्वारा कामितफलाप्तिश्चेत् इष्टमेव चेष्टितम् , इत्याशङ्क्य, आह - गतेति।। २१ ।।
अ.९ शौ.२२
फलम् अनभिसन्धाय त्वामेव आराधयतां सम्यग्दर्शननिष्ठानाम् अत्यन्तनिष्कामाणां कथं योगक्षेमौ स्याताम् ॽ इत्याशङ्क्य आह - ये पुनरिति। तेषां योगक्षेमं वहामि इति उत्तरत्र सम्बन्धः। येभ्यः अन्यो न विद्यते इति व्युत्पत्तिम् आश्रित्य आह - अपृथगिति। कार्यस्य इव कारणे तादात्म्यं व्यावर्तयति - परमिति। अहमेव वासुदेवः सर्वात्मा, न मत्तः अन्यत्किञ्चित् अस्ति इति ज्ञात्वा, तमेव प्रत्यञ्चं सदा ध्यायन्ते इत्याह - चिन्तयन्तइति। प्राक्रतान् व्यावर्त्य  मुख्यान् अधिकारिणः निर्दिशति - संन्यासिन इति। पर्युपासते - परितः - सर्वतः अनवच्छिन्नतया पश्यन्ति, इत्यर्थः। नित्याभियुक्तानाम् - नित्यम् - अनवरतम् आदरेणध्याने व्यापृतानाम् इत्याह - सततेति। योगश्च क्षेमश्च योगक्षेमम्  तत्र अपुनरुक्तम् अर्थम् आह - योग इति । किमर्थं परमार्थदर्शिनां योगक्षेमं वहसिॽ इत्याशङ्क्य, आह - ज्ञानी त्विति। अतः तेषां योगक्षेमं वहामि, इति सम्बन्धः। सम्यग्दर्शननिष्ठानामेव योगक्षेमं वहति भगवान् इति विशेषणम् अमृष्यमाणः शङ्कते - नन्विति। अन्येषामपि भक्तानां भगवान् योगक्षेमं वहति इत्येतद् अङ्गीकरोति - सत्यमिति। तर्हि भक्तेषु ज्ञानिषु च विशेषो नास्ति इति पृच्छाति - किन्त्विति। तत्र विशेषं प्रतिज्ञाय विवृणोति - अयमित्यादिना। योगक्षेमम् उद्दिश्य स्वयम् ईहन्ते - चेष्टां कुर्वन्ति, इति यावत् । आत्मविदां स्वार्थं योगक्षेमम् उद्दिश्य चेष्टाभावं स्पष्टयति - न हीति। गुद्धिः - अपेक्षा, कामना। ताम् इत्येतत् । ज्ञानिनां तर्हि सर्वत्र अनास्था इत्याशङ्क्य, आह - केवलमिति। तेषां तदेकशरणत्वे फलितम् आह - अत इति। ()इतिशब्दो विशेषशब्देन सम्बध्यते ।। २२ ।।
अ.९ शौ.२३
तत्तत् देवतात्मना परस्यैव आत्मनः स्थित्यभ्युपगमात् देवतान्तरपराणामपि भगवच्छरणत्वाविशेषात् तदेकनिष्ठत्वम् अकिञ्चित्करमिति मन्वानः शङ्कते - नन्विति। उक्तम् अङ्गीकृत्य परिहरति - सत्यमित्यादिना । देवतान्तरयाजिनां भगवद्याजिभ्यो विशेषम् आह - अविधीति। तद्व्याकरोति - अविधिरिति ।। २३ ।।
अ.९ शौ.२४
ननु वस्वादित्येन्द्रादिज्ञानपूर्वकमेव तद्भक्ताः - तद्याजिनः भवन्तीति, कथम् अविधिपूर्वकं तेषां यजनम् ॽ इति शङ्कते - कस्मादिति। देवतान्तरयाजिनां यजनम् अविधिपूर्वकम् इत्यत्र हेत्वर्थत्वेन श्लोकम् उत्थापयति - उच्यत इति। सर्वेषां ()द्विविधानां  यज्ञानां ()वस्वादिदेवतात्वेन अहमेव भोक्ता, स्वेन अन्तर्यामिरूपेण प्रभुश्च, अहमेव इति प्रसिद्धमेतत् इति ()हिशब्दः। प्रभुरेव च इत्युक्तं विवृणोति - मत्स्वामिको हीति। तत्र पूर्वाध्यायगतवाक्यं प्रमाणयति - अधियज्ञोऽहमिति। तथापि देवतान्तरयाजिनां यजनम् अविधिपूर्वकम् इति कुतस्सिद्धम् ॽ तत्र आह - तथेति। ममैव यज्ञेषु भोक्तृत्वे प्रभुत्वे च सति, इति यावत् । तयोः भोक्तृप्रभ्वोः भावः तत्वम्। तेन - भोक्तृत्वेन प्रभुत्वेन च, माम् यथावत् यतो न जानन्ति, अतो भोक्तृत्वादिना मम अज्ञानात् मय्यनर्पितकर्माणः च्यवन्ते कर्मफलात् इत्याह - अतश्चेति ।। २४ ।।
अ.९ शौ.२५
यदि अन्यदेवताभक्ताः भगवत्तत्वाज्ञानात् कर्मफलात् च्यवन्ते, तर्हि तेषां देवतान्तर यजनम् अकिंचित्करम् इत्याशङ्क्य, आह - येऽपीति। देवतान्तरयाजिनाम् अनावृत्तिफलाभावेऽपरि तत्तद्देवतायागानुरूपफलप्राप्ति ध्रौव्यात् न तत् अकिञ्चित्करम् , इत्यर्थः। देवतान्तरयाजिनाम् आवश्यकं तत्फलम् आशङ्कापूर्वकम् उदाहरति - कथमित्यादिना। नियमः - बल्युपहारप्रदक्षिणप्रह्वीभावादिः, इत्यर्थः। देवतान्तराराधनस्य अन्तवत् फलम्  उक्त्वा, भगवदाराधनस्य अनन्तफलत्वम् आह - यान्तीति। भगवदाराधनस्य अनन्तफलत्वे देवतान्तराराधनं त्यक्त्वा भगवदाराधनमेव युक्तम् , आयाससाम्यात् , फलातिरेकाच्च, इत्याशङ्क्य, आह - समानेऽपीति। अज्ञानाधीनत्वेन देवतान्तराराधनवतां फलको न्यूनतां दर्शयति - तेनेति।। २५ ।। 
अ.९ शौ.२६
अनन्तफलत्वात् भगवदाराधनमेव कर्तव्यम् , इत्युक्तम् । सुकरत्वाच्च तथा, इत्याह - न केवलमिति। भगवदाराधनस्य सुकरत्वमेव प्रश्नपूर्वकं प्रपञ्चयति - कथमित्यादिना । यद्धि पुष्पादिकं भक्तिपूर्वकं मदर्थम् अर्पितम् , तेन अयं शुद्धचेताः तपस्वी माम् आराधयति  इति अहम् अवधारयामि, इत्याह - पत्रमित्यादिना ।। २६ ।।
अ.९ शौ.२७
तदाराधनस्य सुकरत्वे तदेव आवश्यकम् इत्याह - यत इति। स्वतः - शास्त्रादृते प्राप्तम् , गमनादि इति यावत् । यदश्नासि - यं  कञ्चित् भागं भुङ्क्षे। हवनस्य स्वतस्त्वं वारयति - श्रौतमिति। मत्समर्पणम् , तत्सर्वं मह्यं समर्पय, इत्यर्थः।। २७ ।।
अ.९ शौ.२८
किम् अतो भवतिॽ तदाह - एवम् इति। भगवदर्पणबुद्द्या सर्वकर्म कुर्वतो जीवन्मुक्तस्य प्रारब्धकर्मावसाने विदेहकैवल्यमावश्यकम् , इत्याह - शुभेत्यादिना। भागेवदर्पकरणात् मुक्तिः संन्यासयोगाच्च, इति साधनद्वयशङ्का शातयति सोऽयमिति।। २८ ।।
अ.९ शौ.२९
भगवतो रागद्वेषवत्वेन अनीश्वरत्वमाशङ्क्य, परिहरति - रागेत्यादिना। तर्हि, भगवद्भजनम् अकिञ्चित्करम् , इत्याशङ्क्य, आह - अग्निवदिति। तत् प्रपञ्चयति - यथेति। भक्तान् अभक्तांश्च अनुगृह्ण्तः। अननुगृह्ण्तश्च भगवतो न कथं रागादिमत्वम् ॽ इत्याशङ्क्य, आह - ये भजन्तीति। ये वर्णाश्रिमादिधर्मैः मां भजन्ति ते तेनैव भजनेन अचिन्त्यमाहात्म्येन परिशुद्धबुद्धयः मयि - मत्सपीपे, वर्तन्ते - मदभिव्यक्तियोग्यचित्ता भवन्ति। तुशब्दः अस्य विशेषस्य द्योतनार्थः। तेषु च समोपे तेषाम् अहमपि स्वभावतो वर्तमानः तदनुग्रहपरो भवामि। यथा व्यापकम् अपि सावित्रं तेजः स्वच्छे दर्पणादौ प्रतिफलति, तथा परमेश्वरः अवर्जनीयतया भक्तिनिरस्तसमस्तकलुषसतत्वेषु पुरुषेषु सन्निधत्ते, दैवीं प्रकृतिम् आश्रिताः मां भजन्ति, इत्युक्तत्वात् - इत्यर्थः।। २९ ।। 
अ.९ शौ.३०
प्रकृतां भगवद्भक्तिं स्तुवन् , पापीयसाम् अपि तत्र अधिकारः अस्ति, इति सूचयति - श्रृणु इति। सभ्यग्वृत्त एव भगवद्भक्तो ज्ञातव्यः, इत्यत्र हेतुम् आह - सम्यगिति।। ३० ।। 
अ.९ शौ.३१
हेत्वर्थमेव प्रपञ्चयति - उत्सृज्येति। भगवन्तं भजमानस्य कथं दुराचारता परित्यक्ता भवति, इत्याशङ्क्य, आह - क्षिप्रमिति। सति दुराचारे कथं धर्मचित्तत्वम् ॽ तदाह - शश्वदिति। उपशमः - दुराचारात् उपशमः। किमिति त्वद्भक्तस्य दुराचारात् उपरतिः उच्यतेॽ दुराचारोपहतचेतस्तया किमित्यसौ न नङ्क्ष्यतिॽ इत्याशङ्क्य, आह श्रृणु इति।। ३१ ।। 
अ.९ शौ.३२
इतश्च भगवद्भक्तिः विधातव्या, इत्याह - किञ्चेति। `` न मे भक्तः प्रणश्यति '' इत्यत्र हेतुम् आचक्षाणः भक्त्यधिकारे जातिनियमो नास्ति, इत्याह - मां हीति।। ३२ ।। 
अ.९ शौ.३३
यदि पापयोनिः पापाचारश्च त्वद्भक्त्या परां गतिं गच्छति, तर्हि किम् उत्तमजातिनिमित्तेन संन्यासादिना, किं वा सद्-वृत्तेन, इत्याशङ्क्य, आह - किं पुनरिति। उत्तम - जातिमतां ब्रह्मणादीनां अतिशयेन परा गतिः यतो लभ्यते, अतः भगवद्भजनं तैः एकान्तेन विधातव्यम् , इत्याह - यत इति। मनुष्यदेहातिरिक्तेषु पश्वादिदेहेषु भगवद्भजनयोग्यता भावात् , प्राप्ते मनुष्यत्वे तद्भजने प्रयतितव्यम् , इत्याह - दुर्लभमिति।। ३३ ।। 
अ.९ शौ.२४ 
भगवद्भक्तेः इत्थंभावं पृच्छति - कथमिति। ईश्वरभजने इतिकर्तव्यतां दर्शयति - मन्मना इति। एवं भगवन्तं भजमानस्य मम किं स्यात् ॽ इत्याशङ्क्य, आह - मामेवेति। समाधाय भगवत्येव, इति शेषः एवमात्मानमित्येतद् विवृणांति - अहं हीति। अहमेव परम् अयनं तव - इति मत्परायणः, तथाभूतः सन् , मामेव आत्मानम् एष्यसि इति सम्बन्धः। तदेवं मध्यमानां ध्येयं निरूप्य, नवमेन अधमानां आराध्याभिधानमुखेन निजेन पारमार्थिकेन रूपेण प्रत्यक्त्वेन ज्ञानं परमेश्वरस्य परम् आराधनम् , इत्यभिदधता, सोपाधिकं तत्पदवाच्यम् , निरुपाधिकं च तत्पदलक्ष्यम् व्याख्यातम् ।। ३४ ।। 
इति श्रीमत्परमहंस - परिव्रजकाचार्य - श्रीमच्छुद्धानन्दपूज्यपादशिष्यानन्दज्ञान - विरचिते
श्रीमद्भगवद्गीताशाङ्करभाष्यव्याख्याने नवमोऽध्यायः।। ९ ।। 
