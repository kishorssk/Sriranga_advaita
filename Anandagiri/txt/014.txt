अथ चतुर्दशोऽध्यायः
अ.१४ शौ.१
क्षेत्रक्षेत्रज्ञसंयोगस्य सर्वोत्पत्तिनिमित्तत्वम् अज्ञातं ज्ञापयितुम् अध्यायान्तरम् अवतारयन् , अध्याययोः उत्थाप्योत्थापकत्वरूपां सङ्गतिम् आह - सर्वमिति। () विधान्तरेण अध्यायारम्भं सूचयति - अथवेति। तदेव वक्तुम् उक्तम् अनुवदति - ईश्वरेति। प्रकृतिस्थत्वम् - पुरुषस्य प्रकृत्या सह ऐक्याध्यासः। ()तस्यैव गुणेषु-शब्दादिविषयेषु सङ्गः - अभि निवेशः। षड्विधाम् आकांक्षां निक्षिप्य, तदुत्तरत्वेन अध्यायारम्भे ()पूर्ववदेव पूर्वाध्यायसंबन्धसिद्धिः, इत्याह - कस्मिन्निति। पूर्वोक्तेन अर्थेन अस्य अध्यायस्य समुच्चयार्थः चकारः। `परम् ' इत्यस्य भाविकालार्थत्वं व्यावर्तयितुं संगतिम् आह - परमिति।`भूयः' शब्दस्य अधिकार्थत्वम् इह नास्ति; इत्याह - पुनरिति। पुनःशब्दार्थमेव विवृणोति - पूर्वेष्विति । पूनरुक्तिः तर्हिॽ इत्याशङ्क्य सूक्ष्मत्वेन दुर्बोधत्वात् पुनर्वचनम्  अर्थवत् इत्याह - तच्चेति। विशेष्यं प्रश्नद्वारा निर्दिशति - किं तदिति। ()निर्धारणार्थांपप्ठीम् आदाय तस्य प्रकर्षं दर्शयति - सर्वेषामिति। `परम् ' `उत्तमम् ' इति पुनरुक्तिम् आशङ्क्य, विपयफलभेदात् मैवम् , इत्याह - उत्तमेति। ज्ञानं ज्ञेयम् इत्यादौ ज्ञानशब्देन अमानित्वादीनाम् उक्तत्वात् , तन्मध्ये च ज्ञानस्य साध्यत्वेन उत्तमत्वात् न तस्य वक्तव्यता, इति आशङ्क्य आह ज्ञानानामिति। न अमानित्वादीनां, `ग्रहणम् ' इति शेषः। ()इतिशब्दात् ऊर्ध्वं पूर्ववदेव शेषो द्रष्टव्यः यथोक्ताज्ञानापेक्षया कुतः तज्ज्ञानस्य प्रकर्षःॽ तत्र आह - तानि इति। स्तुतिफलम् आह - श्रोतृबुद्धीति। ज्ञानं ज्ञात्वा - ज्ञानस्य ज्ञेयत्वोपगमात् अनवस्था, इत्याशङ्क्य आह - प्रप्येति। मुनिशब्दस्य चतुर्थाश्रमविपयत्वे तन्मात्रादेव ज्ञानायोगात् कुतः तेषां मुक्तिःॽ इति आशङ्क्य आह - मननेति। सिद्धेः ज्ञानत्वं परां इति विशेषणात् व्यावर्त्य, मुक्तित्वम् आह - मोक्षाख्यामिति। देहाख्यस्य बन्धनस्य ()अध्यक्षत्वम् आह - अस्मादिति।। १ ।।
अ.१४ शौ.२
ज्ञानफलस्य कर्मफलवैलक्षण्यम् आह - अस्याश्चेति। कथं ज्ञानाश्रयणम् ॽ तद्धेतुश्रवणादिसामग्रीसंपत्तिद्वारा, इत्याह - ज्ञानेति। साधर्म्ये गोगवययोरिव, विद्वदीश्वरयोः अपि भेदः स्यात् , इति आशङ्क्य, आह - मत्स्वरूपतामिति। साधर्म्यस्य मुख्यत्वे भेदध्रौव्यात् गीताशास्त्रविरोधः, इत्याह - न त्विति। ज्ञानस्तुतये तत्फलस्य विवक्षितत्वाच्च न अत्र सारूप्यम् इष्टम् , इत्याह - फलेति। सारूप्ये धीफलं हित्वा ध्यानफलम् अप्रस्तुतं  प्रसज्येत, इत्यर्थः। ईश्वरात्मतां गतानामेव अवान्तरसर्गादौ जन्माद्यभावेऽपि महासर्गादौ तद्भविष्यति, इत्याशङ्क्य, आह - सर्गेऽपीति।। २ ।। ़
अ.१४ शौ.३
ज्ञानस्तुत्या तदभिमुखाय अवहितचेतसे विवक्षितम् अर्थम् आह - क्षेत्रेति। स्वरूपत्वेन स्वभूतत्वं वारयति - मदीयेति। ईश्वरीं चिच्छक्तिं व्यावर्तयति - त्रिगुणात्मिकेति। सांख्यीयप्रकृतिरपि मदीया, इति व्यावर्तिता। योनिशब्देन सर्वाणि भवनयोग्यानि कार्याणि प्रति उपादानत्वम् अभिप्रेतम् आदाय, योनावेव ब्रह्मशब्दः। लिङ्गवैषम्यात् महद्-ब्रह्म इति अर्थान्तरं किञ्चित् , इत्याशङ्क्य आह - योनिरिति। तस्मिन्नित्यादि व्याचष्टचे - तस्मिन्निति। ईदृशस्य क्षेत्रक्षेत्रज्ञसंयोगस्य भूतकारणत्वम् इति वक्तुम् उपक्रम्य, किमिदम् अन्यत् आदर्शितम् , इत्याशङ्क्य आह - क्षेत्रेति। गर्भशब्देन उक्तसंयोगस्य फलं दर्शयति - संभव इति । `आदिकर्ता स भूतानाम् ' इति स्मृत्या हिरण्यगर्भकार्यत्वावगमात् भूतानां, कथं यथोक्तगर्भाधाननिमित्तत्वम् ॽ इत्याशंक्य आह  - हिरण्यगर्भेति ।। ३ ।। 
अ.१४ शौ.४
ननु, कथम् उक्तकारणानुरोधेन हिरण्यगर्भोद्भवम् अभ्युपेत्य भूतानाम् उत्पत्तिः उच्यतेॽ देवादिजातिविशेषेषु देहविशेषाणां कारणान्तरस्य संभवात् ; तत्र आह - सर्वयोनिष्विति। तत्र तत्र हेत्वन्तरप्रतिभासे, कुतोऽस्य हेतुत्वम् ॽ इत्याशङ्क्य, तद्रूपेण अस्यैव अवस्थानात् , इत्याह - सर्वावस्थामिति।। ४ ।। 
अ.१४ शौ.५
एवं क्षेत्रक्षेत्रज्ञसंयोगात् जगदुत्पत्तिं दर्शयता ब्रह्मैव अविद्यया संसरति इत्युक्तम् , इदानीम् अध्यायादौ उक्तम् आकांक्षाद्वयं पूर्वम् अनूद्य अनन्तरश्लोकेन उत्तरम् आह - केगुणा इति। सत्त्वादिषु कथं गुणशब्दप्रवृत्तिःॽ इत्याशङ्क्य, परतन्त्रत्वात् इत्याह - गुणआइति। रूपादिष्विव गुणशब्दः सत्त्वादिषु द्रव्याश्रितत्वं निमित्तीकृत्य किं न स्यात् ॽ इत्याशङक्य, प्रकृत्यात्मकानां तेषां सर्वाश्रयत्वात् नैवम् इत्याह - न रूपादिवदिति। गुणानां प्रकृतेश्च पृथगुक्तेः
 अन्यत्वे, कुतः तेषां प्रकृत्यात्मत्वम् ॽ इत्याशङ्क्य आह - न च गुणेति। अत्यन्तभेदे गवाश्ववत् ()तद्भावासंभवात् , इत्यर्थः। भेदाभेदे च तद्भावासंभावत् , ()विशेषात् कुतः तेषु गुणपरिभाषाॽ इत्याशङ्क्य आह - तस्मादिति। क्षेत्रज्ञं प्रति नित्यपारतन्त्र्ये हेतुम् आह - अविद्येति। के गुणःॽ इत्यस्य उत्तरम् उक्तम् । कथं बध्नन्तिॽ इत्यस्य उत्तरम् आह - क्षेत्रज्ञम् इति। तदेव उपपादयति - तम् आस्पदीकृत्येति। प्राकृतानां गुणानां प्रकृत्यात्मकत्वम् आह - ते चैति। संभवति अस्मादिति संभवः। प्रकृतिः संभवो येषां, ते तथा इति। सांख्यीयां प्रकृतिं प्रधानाख्यां व्यावर्तयति - मगवदिति। इवकारानुबन्धेन नितरां बध्नन्ति - स्वविकारवत्तया उपदर्शयन्ति इति ()क्रियापदं व्याख्याय, महाबाहुशब्दं व्याचष्टे - महान्ताविति। देहवन्तम् - देहम् आत्मानं मन्यमानं देहस्वामिनम् इत्यर्थः। कूटस्थस्य कथं बध्यमानत्वम् ॽ इत्याशङ्क्य `कुर्यान्मेरावणुधियं' इति न्यायेन मायामाहात्म्यम् इदम् , इत्याह - अव्ययमिति। स्वतो धर्मतो वा व्ययराहित्यम् ॽ इत्यपेक्षायाम् आह - अव्ययत्वं चेति। `लिप्यते न स पापेन' इत्यनेन विरुद्धम् इदं निबध्नन्ति इति वचनम् , इति शङ्कते - नन्विति। इवकारानुबन्धेन क्रियापदं व्याचक्षाणैः अस्माभिः अस्य चोद्यस्य परिहृतत्वात् नैवम् , इत्याह - परिहृतमिति।। ५ ।। 
अ.१४ शौ.६
किंसक्षणो गुणः केन बध्नातिॽ इति अपेक्षायाम् , आह - तत्रेति। निर्धारणार्थतया सप्तमीं व्याचष्टे - तत्र सत्त्वादीनामिति। पुनः तत्र इति अनुवादमात्रम् । निर्मलत्वम् - स्वच्छत्वम् , आवरणवारणक्षमत्वम् । तस्मात् प्रकाशकम् - चैतन्याभिव्यञ्जकम् , निरुपग्रवमिति - निर्मलं सत् सुखस्य अभिव्यञ्जकम् , इत्यर्थः। केन द्वारेण तत् आत्मानं निबध्नातिॽ इति पृच्छति - कथमिति। सुखसङ्गेन बध्नाति, इति उत्तरम् । तदेव विवृणोति - सुखी अहम् इत्यादिना। मुख्यसुखस्य अभिव्यञ्चकसत्त्वपरिणामः अत्र विषयसंभूतं सुखम् उच्यते । संश्लेषापादनमेव विशदयति - मृषैवेति। किमिति मृषैवेति विशेषणम् ॽ सङ्गस्य वस्तुत्वसंभावत् , इत्याशङ्क्य, आह - सैषेति। ननु इच्छा सङ्गो अभिनिवेशश्च इति एकः अर्थः। तत्र इच्छादेः आत्मधर्मत्वात् किम् अविद्ययाॽ इत्याशङ्क्य, मनोधर्मत्वात् इच्छादेः न आत्मधर्मता, इत्याह - नहीति। इच्छादेः अनात्मधर्मत्वे किं प्रमाणम् ॽ इत्याशङ्क्य,आह - इच्छादि चेति। तस्य आत्मधर्मत्वासंभवे फलितम् आह - अत इति। संजयतीव; सत्त्वमिति शेषः। इवकारप्रयोगे हेतुम् आह - अविद्ययेति । तस्याः वस्तुतः न आत्मसंबन्धः , तथापि संबन्ध्यन्तराभावात् , अस्वातन्त्र्याच्च आत्मधर्मत्वम् आपाद्य, दृष्टत्वम् आचष्टे - स्वकीयेति। वृत्तिमदन्तःकरणस्य विषयत्वात् आत्मनः साधकत्वेन तद्विषयत्वेऽपि तदविवेकरूपाविद्या, इति तस्त्वरूपम् आह - विषयेति । यथोक्ताविद्यामाहात्म्यम् इदं यत् अस्वरूपे अतद्धर्मे च सक्तिसम्पादनम् इत्याह - अस्वेति। तदेव स्फुटयति - तक्तमिवेति। प्रकारान्तरेण सत्त्वस्य निबन्धनत्वम् आह - तथेति। ज्ञायते अनेन इति सत्त्वपरिणामो ज्ञानम् । तेन ज्ञानी अहम् इति विपरीताभिमानेन सत्त्वम् आत्मानं निबध्नाति, इत्याह - ज्ञानमित्यादिना। विपक्षे दोषम् आह - आत्मेति। स्वाभाविकत्वेन प्राप्तत्वात् , तत्र स्वतः संयोगात् , तद्-द्वारा बन्धे च तन्निवृत्त्यनुपपत्तेः न आत्मधर्मत्वम् इत्यर्थः।ज्ञानैश्वर्यादावपि क्षेत्रधर्मे सङ्गस्य पूर्ववत् आविद्यकत्वं सूचयति - सुख इवेति। पापादिदोषहीनस्यैव अत्र आस्रै अधिकारः, इति द्योतयति - अनघेत ।। ६ ।।
अ.१४ शौ.७
रजस्तर्हि किंलक्षणम् ॽ कथं वा पुरुषं निबध्नाति इति आशङ्क्य, आह - रज इति। रज्यते - संसृज्यते अनेन पुरुषः दृश्यैः, इति रागः, असौ आत्मा अस्य, इति रागात्मकं रजो जानीहि, इत्याह - रञ्जनादिति। समुद्भवति अस्मात् , इति समुद्भवः। तृष्णा च आसङ्गश्च तृष्णासङ्गौ, तयोः समुद्भवः, तम् इति विग्रहं गृहीत्वा, कार्यद्वारा रजोविवक्षुः, तृष्णासङ्गयोः अर्थभेदम् आह - तृष्णेत्यादिना । रजसो लक्षणं उक्त्वा निबन्धृत्वप्रकारम् आह - तद्रज इति। कर्मसङ्गं विभजते - दृष्टेति। अकर्तारमेव पुरुषं करोमि इत्यभिमानेन प्रवर्तयति इत्यर्थः।। ७ ।। 
अ.१४ शौ.८
तमस्तर्हि किंलक्षणम् ॽ कथं वा पुरुषं निबध्नातिॽ तत्र आह - तमस्त्विति। गुणानां प्रकृतिसंभवत्वाविशेषेऽपि तमसो अज्ञानजत्वविशेषणं, तद्विपरीतस्वभावानापत्तेः, इति मत्वा आह - अज्ञानादिति। मुह्यति अनेन, इति मोहनम् ; विवेकप्रतिबन्धकम् इति, कार्यद्वारा तमो निर्दिशति - मोहनमित्यादिना। लक्षणम् उक्त्वा तमसो बन्धनकरत्वं दर्शयति - प्रमादेति। कायन्तिरासक्ततया चिकीर्षितस्य कर्तव्यस्य अकरणं - प्रमादः, निरीहतया उत्साहप्रतिबन्धस्तु - आलस्यम् , स्वापः - निद्रा। ताभिः आत्मानम् अविकारमेव तमोऽपि विकारयति, इत्यर्थः।। ८ ।।
अ.१४ शौ.९ 
उक्तानां मध्ये कस्मिन् मार्गे कस्य गुणस्य उत्कर्षःॽ तत्र आह - पुनरिति। सुखे साध्ये विषये समुत्कृष्यते सत्त्वम् , इत्याह - सत्त्वमिति। `सञ्जयति' इत्यस्य अर्थम् आह - संश्लेषयति इति। कर्मणि साध्ये रजः समुत्कृष्यते, इत्याह - रज इति। प्रमादे प्राधान्यं तमसो दर्शयति - ज्ञानमिति।। ९ ।।
अ.१४ शौ.१०
इतरेतराविरोधेन वा सत्त्वादयो गुणाः युगपत् उत्कृष्यन्तेॽ विरोधेन वाॽ क्रमेण वाॽ इति, सदेहात् पृच्छति - उक्तमिति। सत्त्वोत्कर्षार्थिनाम् इतराभिभवार्थं क्रमपक्षम् आश्रित्य उत्तरम् आह - उच्यत इति। सत्त्वाभिवृद्धिमेव विवृणोति - तदेति । रजस्तमसोः तिरोधानदशायाम् , इति यावत् । रजसो वृद्धिप्रकारं, तत्कार्यं च कथयति - नयेति। तमसोऽपि विवृद्धिं, तत्कार्यं च निर्दिशति - तम इति।। १० ।।
अ.१४ शौ.११
उत्तरश्लोकत्रयस्य आकांक्षां दर्शयति - यदेति। सत्त्वोद्भवलिङ्गदर्शनार्थम् अनन्तरं श्लोकम् उत्थापयति - उच्यत इति। सर्वद्वारेषु इत्यादिसप्तमी ()निमित्ते नेतव्या। उत्तशब्दो अपिशब्दपर्यायोऽपि अतिशयार्थः।। ११ ।।  
अ.१४ शौ.१२
अतिशयेन उद्-भूतस्य रजसो लिङ्गम् आह - रजस इति। उपक्रमपर्यायस्य आरंभस्य विषयं पृच्छति - कस्येति। काम्यानि निषिद्दानि च लौकिकानि कर्माणि विषयत्वेन निर्दिशति - कर्मणामिति। अनुपशमः, बाह्यान्तःकरणानाम् , इति शेषः। लोभाद्युपलम्भात् रजोवृद्धिः बोद्धव्या, इति भावः।। १२ ।। 
अ.१४ शौ.१३
अद्-भूतस्य तमसो लिङ्गम् आह - अप्रकाश इति। सर्वथैव ज्ञानकर्मणोः अभावो विशेषणाभ्याम् उक्तः - तत्कार्यमिति। तच्छब्दो दर्शिताविवेकार्थः। प्रमादो व्याख्यातः। मोहो वेदितव्यस्य अन्यथा वेदनम् । तस्यैव मौढ्यांतम्म् आह - अविवेक इति। अविवेकातिशयादिना प्रवृद्धं तमो ज्ञेयम् , इति भावः।। १३ ।।
अ.१४ शौ.१४
सात्त्विकादीनां भावानां पारलौकिकं फलविभागम् उदाहरति - मरणेति। सङ्गः - सक्तिः, रागः, तृष्णा, तद्बलात् अनुष्ठानद्वारा लभ्यमानम् ; इत्यर्थः । गौणम् - सत्त्वादिगुणप्रयुक्तम् , इति यावत् । तत्र सत्त्वगुणवृद्धिकृतफलविशेषम् आह - यदेति। मलरहितान् - रजस्तमसोः अन्यतरस्य उद्भवो मलम् , तेन रहितान् , आगमसिद्धान् ब्रह्मलोकादीन् इत्यर्थः।। १४ ।।
अ.१४ शौ.१५
रजस्समुद्रेके मृतस्य फलविशेषम् दर्शयति - रजसीति। जायते , शरीरं गृह्णाति, इत्यर्थः। यथा सत्त्वे रजसि च प्रवृद्धे मृतो ब्रह्मलोकादिषु मनुष्यलोके च, देवादिषु मनुष्येषु च जायते, तथैव इत्याह - तद्वदिति।। १५ ।।
अ.१४ शौ.१६
भावानां फलम् उक्त्वा, सात्त्विकादीनां कर्मणां फलम् आह - अतीतेति। सुकृतस्यशोभनस्य, कृतस्य पुण्यस्य इत्यर्थः। सात्त्विकस्य, अशुद्धिरहितस्य इति यावत् । सात्त्विकंसत्त्वेन निर्वृत्तं निर्मलं - रजस्तमस्समुद्भवात् मलात् निष्क्रान्तम् । रजश्शब्दस्य राजसे कर्मणि कुतो वृत्तिःॽ तत्र आह - कर्मेति। दुःखमेव - दुःखबहुलम् , कथम् इत्थं व्याख्यायतेॽ तत्र आह - कारणेति। पापमिश्रस्य पुण्यस्य रजोनिमित्तस्य कारणत्वात् तदनुरोधात् फलमिति रजोनिमित्तं यथोक्तं युक्तम् , इत्यर्थः। ()अज्ञानम् अविवेकप्रायं दुःखं तामसाधर्मफलम् , इत्याह - तथेति।। १६ ।।
अ.१४ शौ.१७
विहितप्रतिषिद्धज्ञानकर्मणि सत्त्वादीनां ()लक्षणानि संक्षिप्य दर्शयति - किञ्चेति। ज्ञानं सर्वकरणद्वारकम् । अज्ञानं - विवेकाभावः।। १७ ।।  
अ.१४ शौ.१८
सात्त्विकादिज्ञानकर्मफलानि उक्त्वा, अनुक्तसंग्रहार्यं सामान्येन उपसंहरति - किं चेति। वक्ष्यमाणफलद्वारापि सत्त्वादिज्ञानम् , इत्यर्थः। सत्त्वगुणस्य वृत्तं - शोभनं ज्ञानं कर्म वा, तत्र तिष्ठन्ति इति। तथा राजसाः - रजोगुणनिमित्ते ज्ञाने, कर्मणि वा निरताः।। १८ ।। 
अ.१४ शौ.१९
`कस्मिन् गुणेॽ कथम् ॽ' इत्यादिप्रश्नान् प्रत्याख्याय, गुणेभ्यो मोक्षणं ()कथम् ॽ इति प्रत्याख्यानार्थं, वृ्त्तानुवादपूर्वकं मिथ्याज्ञाननिवर्तकं सम्यग्ज्ञानं प्रस्तौति - पुरुषस्येत्यादिना। पुरुषस्य या गतिः, सा च इति शेषः। मोक्षः - गुणेभ्यो विश्लेषपूर्वको ब्रह्मभावः। सम्यग्ज्ञानोक्तिपरं श्लोकं व्याख्यातुं प्रतीकम् आदत्ते - नान्यमिति। ()सत्त्वादिकार्यविषयस्य गुणशब्दस्य विवक्षितम् अर्थम् आह - कार्येति। विद्यानन्तर्यम् अनुशब्दार्थः। अक्षरार्थम् उक्त्वा, पूर्वार्धस्य आर्थिकम् अर्थम् आह - गुणा एवेेति। सर्वावस्थाः, तत्तत्कार्यकरणाकारपरिणताः, इति यावत्। सर्वकर्मणाम् - कायिकवाचिकमानसानां, विहितप्रतिषिद्धानाम् इत्यर्थः। परं - व्यतिरिक्तम् । व्यतिरेकमेव स्फोरयति - गुणेति। निर्गुणबह्मात्मानम् , इत्यर्थः। मद्भावं - ब्रह्मात्मताम् , असौै प्राप्नोति। ब्रह्मभावो अस्य अभि व्यज्यते, इत्यर्थः।। १९ ।। 
अ.१४ शौ.२०
अनर्थव्रतरूपम् अपोह्य विद्वान् ब्रह्मत्वं प्राप्नोति इत्येतत् प्रश्नद्वारा विवृणोति - कथमित्यादिना। यथोक्तान् इत्येतदेव व्याचष्ठे - मायेति। माया एव उपाधिः, तद्-भूतान् -तदात्मनः सत्त्वादीन् अनर्थरूपान् , इत्यर्थः। एभ्यः समुद्भवन्ति समुद्भवाः देहस्य समुद्भवाः, तान् इति व्युत्पत्तिं गृहीत्वा व्याचष्टे - देहोत्पत्तीति। यो विद्वान् अविद्यामयान् गुणान् जीवन्नेव अतिक्रम्य स्थितः, तमेव विशिनष्टि - जन्मेति। पुरस्तात् विस्तरेण उक्तस्य प्रसङ्गात् अत्र संक्षिप्तस्य सम्यग्ज्ञानस्य फलम् उपसंहरति - एवमिति।। २० ।।  
अ.१४ शौ.२१
सम्यग्धीफलं गुणातिक्रमपूर्वकम् अमृतत्वम् उक्तं श्रुत्वा, मुक्तस्य लक्षणं वक्तव्यम् , इति प्रकृतं विवक्षित्वा, प्रश्नम् उत्थापयति - जीवन्नेवेति। ये व्याख्याताः सत्त्वादयो गुणाः, तत्परिणामभूतान् अध्यासान् अतिक्रान्तः सन् , कैलिङ्गैः ज्ञातो भवति, इति तानि वक्तव्यानि सिद्-ध्यर्थं पूर्वम् अनुष्ठेयानि, पश्चात् अयत्नलभ्यानि लिङ्गानि, कानि तानिॽ इति पृच्छति - कैरिति। यथेष्टचेष्टाव्यावृत्त्यर्थं प्रश्नान्तरं - किमाचार इति। ज्ञानस्य  गुणात्ययोपायस्य उक्तत्वात् उपायप्रकारजिज्ञासया प्रश्नान्तरं - कथमिति।। २१ ।। 
अ.१४ शौ.२२
प्रश्नस्वरूपम् अनूद्य, तदुत्तरं दर्शयति - गुणातीतस्येति। पृष्टो भगवान् इति संबन्धः। किं वृत्तस्य ()त्रिधा प्रयोगदर्शनात् प्रश्नद्वयार्थम् इत्युपलक्षणं ()प्रश्नत्रयार्थम् इति द्रष्टव्यम् । उत्तरम् अवतार्य, अनन्तरश्लोकतात्पर्यम् आह - यत्तावदिति। तानि सम्याग्दर्शी न द्वेष्टि, इत्युक्तमेव स्पष्टयितुं निषेध्यम् असम्यग्दर्शिनो द्वेषं तेषु प्रकटयति - ममेत्यादिना। सम्यग्दर्सिनः संप्रवृ्त्तेषु प्रकाशादिषु द्वेषाभावम् उपसंहरति - तदेवमिति। न निवृत्तिानि इत्यादि व्याचष्टे - यथा चेति। तेषाम् अनात्मीयत्वं सम्यक् पश्यन् आत्मानुकूलप्रतिकूलतारोपणेन न उद्विजते तेभ्यश्च न स्पृहयति, इत्यर्थः। स्वानुभवसिद्धं गुणातीतस्य लक्षणम् उक्तम् इत्याह - एतन्नेति। परप्रत्यक्षत्वाभावं प्रपञ्चयति - न हीति । ()आश्रयो विषयः ।। २२ ।।
अ.१४ शौ.२३ 
कैः लिङ्गैः इत्यादि परिहृत्य, द्वितीयं प्रश्नं परिहरति - अथेति। दृष्टान्तं व्याचष्टे - यथेति। उपेक्षकस्य पक्षपाते ()तत्त्वायोगात् , इत्यर्थः। आत्मवित् आत्मकौटस्थ्यज्ञानेन आसीनो निवृत्तकर्मत्वाभिमानः अप्रयतमानो भवति इति दार्ष्टान्तिकम् आह - तथेति। गुणातीतत्वोपायमार्गः ज्ञानमेव। शब्दादिभिः विषयैः अस्य कूटस्थत्वज्ञानात् प्रच्यवनम् आशङ्क्य आह - गुणैरिति। उपनतानां विषयाणां रागद्वेषद्वारा प्रवर्तकत्वम् इत्येतत् प्रपञ्चयति - तदेतदिति। योऽवतिष्ठतिं, सः गुणातीतः - इति उत्तरत्र सम्बन्धः। अवपूर्वस्य तिष्ठतेः आत्मनेपदे प्रयोक्तव्ये, कथं परस्मैपदम् ॽ इत्याशङ्क्य आह - छन्दो भङ्गेति। ()पाठान्तरे तु बाधितानुवृत्तिमात्रम् अनुष्ठानम् । करणाकारपरिणतानां गुणानां विषयाकारपरिणतेषु तेषु प्रवृत्तिः, न मम - इति पश्यन् अचलतया कूटस्थदृष्टिम् आत्मनो न जहाति इत्याह - नेङ्गत इति ।। २३ ।।
अ.१४ शौ.२४
गुणातीतस्य लिङ्गान्तरम् आह - किं चेति। तयोः समत्वं ()रागद्वेषानुत्पादकतया। स्वकीयत्वाभिमानानास्पदत्वं प्रसन्नत्वम् । स्वास्थ्यात् अप्रच्युतिः अविक्रियत्वम्। विद्वदूदृष्ट्या प्रियाप्रिययोः असम्भवेऽपि लोकदृष्टिम् आश्रित्य आह - प्रियं चेति। प्रियाप्रियग्रहणेन गृहीतानां काञ्चनादीनां ब्रह्माणपरिव्राजकवत् पृथग्ग्रहणम् । निन्द दोषोक्तिः । आत्मसंस्तुतिः - आत्मनो गुणकीर्तनम् ।। २४ ।। 
अ.१४ शौ.२५
इतश्च गुणातीतः शक्यो ज्ञातुम् , इत्याह - किं चेति। मानः - सत्कारः। तिरस्कारः - अपमानः। परदृष्ट्या यौ सखिशत्रू तयोः पक्षयोः निर्विशेषः - न कस्यचित् पक्षे तिष्ठति इत्याह - तुल्य इति। विदुषो मित्रादिबुद्ध्यभावात् तुल्यो मित्रारिपक्षयोः इति अयुक्तम् , इत्याशङ्क्य आह - यद्यपीति। सर्वकर्मत्यागे देहधारणमपि निमित्ताभावात् न स्यात् , इत्याशङ्क्य आह - देहेति। उक्तविशेषणो गुणातीतो ज्ञातव्यः, इत्याह - गुणेति। यदुक्तम् उपेक्षकत्वादि, तत् विद्योदयात् पूर्वं यत्नसाध्यं विद्याधिकारिणा ज्ञानसाधनत्वेन अनुष्ठेयं, उत्पन्नायां तु विद्यायां जीवन्मुक्तस्य उक्तधर्मजातं स्थिरीभीतं स्वानुभवसिद्धलक्षणत्वेन तिष्ठति, इति उक्ते धर्मजाते विभागं दर्शयति - उदासीनवदित्यादिना ।। २५ ।।
अ.१४ शौ.२६ 
प्रश्नद्वयम् एवं परिहृत्य, तृतीयं प्रश्नं परिहरति - अधुनेति। मच्छब्दस्य संसारिविषयत्वं व्यावर्तयति - ईश्वरमिति। तत्रैव नारायणशब्दात् मूर्तिभेदो व्यावर्त्यते। तस्य ()ताटस्थ्यं व्यवच्छिनत्ति - सर्वेति। मुख्यामुख्याधिकारिभेदेने ()विकल्पः। भक्तियोगस्य यादृच्छिकत्वं व्यवच्छेत्तुम् `अव्यभिचारेण' इत्युक्तम् । तद्व्याचष्टे - नेति। भजनंपरमप्रेमा । स एव युज्यते अनेन इति योगः। सेवते - पराक्चित्ततां विना सदा अनुसन्दधाति, इत्यर्थः। सः भगवदनुग्रहकृतसम्यग्धीसम्पन्नो विद्वान् जीवन्नेव इत्यर्थः।। २६ ।। 
अ.१४ शौ.२७
विद्वान् ब्रह्मैव इत्यत्र हेतुं पृच्छति - कुत इति। तत्र उत्तरम् आह - उच्यत इति। ब्रह्मशब्दस्य असति बाधके मुख्यार्थदग्रणम् अभिप्रेत्य आह - परमात्मन इति। तं प्रति प्रत्यगात्मनो यत् प्रतिष्ठात्वं तत् उपपादयति - प्रतितिष्ठतीति। यत् ब्रह्म प्रत्यगात्मनि प्रतितिष्ठति, तत् किंविशेषणम् इत्यपेक्षायाम् उक्तम् - अमृतस्येत्यादि। तत्र अमृतशब्देन अव्ययशब्दस्य पुनरुक्तिं परिहरति - अविकारिण इति। नित्यत्वम् - अपक्षयराहित्यम् । तेन पूर्वाभ्याम् अपौनरुक्त्यम् । प्रसिद्धार्थस्य धर्मशब्दस्य ब्रह्मणि अनुपपत्तिम् आशङ्क्य, आह - ज्ञानेति। अथ इन्द्रियसंबन्धोत्थं सुखं व्यावर्तयितुम् `ऐकान्तिकस्य' इत्युक्तम् । अक्षरार्थम् उक्त्वा, वाक्यार्थम् आह - अमृतादीति। प्रतिष्ठा यस्मात् इति पूर्वेण संबन्धः। तस्मात् प्रत्यगात्मा परमात्मतया निश्चीयते सम्यग्ज्ञानेन, इति योजना । अस्य श्लोकस्य, पूर्वश्लोकेन एकवाक्याताम् आह - तदेतदिति। विवक्षितं वाक्यार्थं प्रपञ्चयति - ययेति। सा शक्तिः ब्रह्मैव, इति कथं सामानाधिकरण्यम् ॽ तत्र आह - शक्तीति। व्याख्यान्तरम् आह - अथवेति। विशेषणाानि पूर्ववत् अपौनरुक्त्यानि नेतव्यानि। तदनेन अध्यायेन क्षेत्रक्षेत्रज्ञसंयोगस्य संसारकारणत्वं पञ्चप्रश्ननिरूपणद्वारेण च सम्यग्ज्ञानस्य सकलसंसारनिवर्तकत्वम् , इत्येतत् उपपादयता मुमुक्षोः यत्नसाध्यं गुणैः अचाल्यत्वादि मुक्तस्य अयत्नसिद्धं लक्षणम् इति निर्धारितम् ।। २७ ।। 
इति श्रीमत्परमहंस - परिव्रजकाचार्य - श्रीमच्छुद्धानन्दपूज्यपादशिष्यानन्दज्ञान - विरचिते
श्रीमद्भगवद्गीताशाङ्करभाष्यव्याख्याने चतुर्दशोऽध्यायः ।। १४।।
