अथ द्वादशोऽध्यायः
अ.१२ शौ.१
अशोच्यान् इत्यादिषु विभूत्यध्यायावसानेषु अध्यायेषु निरुपाधिकस्य ब्रह्मणो ज्ञेयत्वेन अनुसन्धानम् उक्तम् इति, वृत्तं कीर्तयति - द्वितीयेति। अतिक्रान्तेषु तत्तदध्यायेषु सोपाधिकस्यापि ब्रह्मणो ध्येयत्वेन प्रतिपादनम् कृतम् इत्याह - सर्वेति। सर्वस्यापि प्रपञ्चस्य योगः - घटना जन्मस्थितिभङ्गप्रवेशनियमनाख्या, तत्र ऐश्वर्यम् - सामर्थ्यम् , तेन सर्वत्र ज्ञेये प्रतिबन्धविधुरया ज्ञानशक्त्या विशिष्टस्य सत्वाद्युपहितस्य भगवतो ध्यानम् तत्र तत्र पसङ्गमापाद्य, मन्दमध्यमयोः अनुग्रहार्थम् उक्तम् , इत्यर्थः। एकादशो वृ्त्तम् अनुवदति - विश्वरूपेति। अध्यायान्ते भगवदुपदेशम् अनुवदति - तच्चेति। (अतीतानन्तरश्लोकेन उक्तम् अर्थं परामृशति - मत्कर्मकृदिति।) यथाधिकारं तारतम्योपेतानि साधनानि नियन्तुम् अध्यायान्तरम् अवतारयन् आदौ प्रश्नम् उत्थापयति - ३ अत इति। सोपाधिकध्यानस्य निरुपाधिकज्ञानस्य च उक्तत्वात् इत्यर्थः। एवं शब्दार्थम् उक्त्वा तम् अनूद्य सततयुक्ताः इति भागं विभजते - एवमिति। ये भक्ताः इति अनूद्य व्याचष्टे - अनन्येति। मन्दमध्यमाधिकारिणः सगुणशरणान् उक्त्वा निर्गुणनिष्ठान् उत्तमाधिकारिणो निर्दिशति - ये चेति। यथा विशेषितम् - अनिर्देश्यम् सर्वत्रगम् अचिन्त्यम् कूटस्थम् इत्यादिवक्ष्यमाणविशेषणविशिष्टम् - इत्यर्थः। न क्षरति , अश्नुते वा, इति अक्षरम् अव्यक्तम् इत्येतत् व्याचष्ढे - निरस्तेति। करणागोचरत्वं व्यतिरेकद्वारा स्फोरयति - यद्धीति। यथाविशेषितम् इत्युक्तं स्पष्टयति - शिष्टैश्चेति। पूर्वार्धगतक्रियापदस्य अनुषङ्गम् सूचयति - तदिति। सर्वे तावत् एते योगम् - समाधिम् विन्दन्ति, इति योगविदः। के पुनः अतिशयेन एषां मध्ये योगविदो योगिनःॽ इति पृच्छति - के अतिशयेनेति ।। १ ।। 
अ.१२ शौ.२
किम् अनयोः योगयोर्मध्ये सुशक्यो योगो वा पृच्छयतेॽ किं वा साक्षात् मोक्षहेतुःॽ इति विकल्प्य क्रमेण उत्तरं भगवान् उक्तवान् इत्याह - श्रीभगवानिति। यदि द्वितीयाः, तथाविधयोगस्य वक्ष्यमाणत्वात् न प्रष्टव्यता, इत्याह - ये त्वक्षरेति। यदि आद्यः, तत्र आह - ये त्विति। सर्वयोगेश्वराणां - सर्वेपां योगम् अधितिष्ठतां योगिनाम् , इत्यर्थः। विमुक्ता - त्यक्ता रागाद्याख्या क्लेशनिमित्तभूता तिमिरशब्दितानाद्यज्ञानकृता दृष्टिः अविद्या मिथ्याधीः यस्य, तम्  , इति विशिनष्टि - विमुक्तेति। नित्ययुक्तत्वं माधयति - अतीतेति।। तत्र उक्तो योऽर्थः `मत्कर्मकृदि'त्यादि, ()तस्मिन् निश्चयेन अयनम् - आयः. गमनम् , तस्य नियमेन अनुष्ठानम् , तेन, इत्यर्थः।उपासते - मयि स्मृतिं सदा कुर्वन्ति इत्यर्थः। उक्तोपासकानां युक्ततमत्वं व्यनक्ति - नैरन्तर्येणेति। तदेव स्फुटयति - अहोरात्रमिति। अह्विच - रात्रौ च अतिमात्रम् - अतिशयेन मामेव विषयान्तरविमुक्ताः चिन्तयन्ति, इत्यर्थः ।। २ ।। 
अ.१२ शौ.३
वक्ष्यामः तदुपरिष्टात् - इत्युक्तं प्रश्नपूर्वकं प्रकटयति - किमित्यादिना। पूर्वेभ्यः फलतो विशेषार्थः तुशब्दः। अव्यक्तत्वम् अनिर्देश्यत्वे हेतुः, इत्याह - अव्यक्तत्वादिति। यतोऽव्यक्तम् , अतः अनिर्देश्यम् , इति योजना। निरुपाधिकेऽक्षरे कथम् उपासनाॽ इति पृच्छति - उपासनमिति। शास्रतोऽक्षरं ज्ञात्वा, तदुपेत्य, आत्मत्वेन उपगम्य, आसतेतथैव तिष्ठन्ति - पूर्णचिदेकतानम् अक्षरम् आत्मनामेव सदा भावयन्ति, इत्येतत् इह विवक्षितम् , इत्याह - यथेति। अव्यक्तत्वम्  एव अचिन्त्यत्वेऽपि हेतुः, इत्याह - यद्धि इति। कूटस्थशब्दस्य उक्तार्थत्वं वृद्धप्रयोगतः साधयति - कूटरूपमिति। ()आदिषदम् अनृतार्थम् । प्रकृते किं तद् अनृतं कूटशब्दितम् , इत्याशङ्क्य, आह - तथा चेति। उक्तरीत्या ()कूटशब्दस्य अनृतार्थत्वे सिद्धे, यदू अनेकस्य संसारस्य बीजं निरूप्यमाणं नानाविधदोषोपेतम् , `तद्धेदं तर्ह्यव्याकृतम्', (बृ. उ. १-४-७),मायां तु प्रकृतिम् (श्वे.उ. ४-१०) `मम माया' (७ -१४), इत्यादौ मायाशब्दिततया प्रसिद्धम् अविद्यादि, तदिह कूटशब्दितम् इत्यर्थः। तत्र अवस्थानं केन रूपेणॽ इत्याशङ्कायाम् आह - तदध्यक्षतया इति। कूटस्थशब्दस्य निष्क्रियत्वम् अर्थान्तरम् आह - अथवेति। पूर्वम् उपजीव्य अनन्तरविषेषणद्वयप्रवृत्तिम् आह - अत एवेति।। ३ ।। 
अ.१२ शौ.४
कथम् अक्षरम् उपासतेॽ तदुपासने वा किं स्यात् ॽ इति तदाह - संनियम्येति। तुल्या हर्षविषादरागद्धेषादिरहिता सम्यग्ज्ञानेन अज्ञानस्य अपनीतत्वात् । क्रमपरम्परापेक्षयोः असंभवं विवक्षित्वा, आह - ते य इति। सर्वेभ्यो भूतेभ्यो हिते रताः - सर्वेभ्यो भूतेभ्यो हितमेव चिन्तयन्तः, तदेव आचरन्ति। ज्ञानवतां यथाज्ञानं भगवत्प्राप्तेः अर्थसिद्धत्वात् अनुवादमात्रम् , इत्याह - न त्विति। ज्ञानिनो भगवत्प्राप्तिः सिद्धा एव, इत्यत्र प्रमाणम् आह - ज्ञानी त्विति। ज्ञानवतां भगवत्प्राप्तौ त एव युक्ततमाः वक्तव्याः, कथ सगुणब्रह्मोपासकान् युक्तमान् उक्तवान् असिॽ इति आशङ्क्य, आह - न हीति।। ४ ।। 
अ.१२ शौ.५
सगुणोपासकेष्वपि कथम् इत्याह - किं त्विति। अक्षरोपासनस्य दुष्करत्वात् , उपासनान्तरस्य सुकरत्वात् , इत्यभिप्रेत्य आह - क्लेश इति। अधिक एव इतरेभ्यो द्वैतदर्शिभ्यः कामिभ्यः, इति शेषः। तेषां क्लेशस्य अधिकतरत्वे हेतुम् मत्वा, विशिनष्टि - देहेति। अव्यक्तम् - अत्यन्तसूक्ष्मम् , निर्विशेषम् अक्षरम् , तस्मिन् आसक्तम् - अभिनिविष्टं चेतो येषां , तेषाम् - इति यावत् । अक्षरोपासकानां क्लेशस्य अधिकतरत्वे भगवानेव हेतुम् आह - अव्यक्तेति। दुःखम् - दुःखेन, कृच्छ्रेण इति यावत् । अतः ()देहाभिमानत्यादगात् , इत्यर्थः। ते कथं वर्तन्तेॽ तत्र आह - अक्षरेति।। ५ ।।
अ.१२ शौ.६
यदि अक्षरेपासकाः माम् एव आप्नुवन्ति इति विशिष्यन्ते, तत् किं सगुणोपासकाः त्वां न आप्नुवन्तिॽ न, तेषामपि क्रमेण मत्प्राप्तेः इत्याह - ये त्विति। तुशब्द द्यंकानिवृत्त्यर्थः।। ६ ।। 
अ.१२ शौ.७
तेषां भगवद्ध्यायिनां किं फलतिॽ इति शङ्काम् अनुभाष्य, फलम् आह - तेषां इत्यादिना। समुद्धर्ता - सम्यक् ऊर्ध्वं नेता, ज्ञानावष्टम्भदानेन इत्यर्थः। मृत्युः - अज्ञानम् मरणाद्यनर्थहेतुत्वात् । तेन कार्यतया युक्तः संसारः।। ७ ।।  
अ.१२ शौ.८
भगवदुपासना विशिष्टफला इत्येवं यतः सिद्धम् , अतो भगवन्निष्ठायां प्रयतितव्यम् , इत्याह - यत इति। ()असंहिताकरणं श्लोकपूरणार्थम् । मनोबुद्ध्योः भगवति अवस्थापने प्रश्नपूर्वकं फलम् आह - तत इति। भगवन्निष्ठस्य तत्प्रप्तौ प्रतिबन्धाभावं सूचयति - संशयोऽत्रेति।। ८ ।। 
अ.१२ शौ.९ 
मतप्रदर्शनपूर्वकं भगवत्प्राप्तौ उपायान्तरम् आह - अथेत्यादिना। एकम् आलम्बनं - ()स्थूलं प्रतिमादि। ()समाधानं ततः अभ्यन्तरे विश्वरूपे चित्तैकाग्र्यम् ।। ९ ।। 
अ.१२ शौ.१०
द्वैताभिनिवेशात् अभ्यासाधीने योगेऽपि सामर्थ्याभावे पुनः, उपायान्तरम् आह - अभ्यासेऽपीति। अभ्यासयोगेन विना, ()भगवदर्थं कर्माणि कुर्वाणस्य किं स्यात् ॽ इति आशङ्क्य आह - अभ्यासेनेति। सिद्धिः - ब्रह्मभावः। ()अपिः उक्तव्यवधिसूचनार्थः।। 
अ.१२ शौ.११
भगवत्कर्मपरत्वम् अपि अशक्यम् , इति शङ्कते - अथेति। ()बहिर्विषयाकृष्टचेतस्त्वात् , इत्यर्थः। तर्हि भगवत्प्राप्त्युपायत्वेन, संयतचित्तो, भूत्वा कर्मफलसंन्यासं कुरु, इत्याह - मद्योगमिति।। ११ ।। 
अ.१२ शौ.१२
उत्तरश्लोकतात्पर्यम् आह - इदानीमिति। ज्ञानं - ()शब्दयुक्तिभ्याम् आत्मनिश्चयः अभ्यासः - ज्ञानार्थश्रवणाभ्यासः, निश्चयपूर्वकः ध्यानाभ्यासो वा । तस्य विशिष्यमाणत्वे साक्षात्कारहेतुत्वं हेतुः। त्यागस्य विशिष्टत्वे हेतुम् आह - एवमिति। प्रीणातु भगवान् , इति तस्मिन् कर्मसंन्यासपूर्वकम् , इत्यर्थः। पूर्वविशेषणवतः - नियतचित्तस्य पुंसः यथोक्तत्यागात् , इत्यर्थः। `अनन्तरमेव' इत्युक्तं व्यनक्ति - न त्विति। ननु, कर्मफलत्यागस्य सद्यः शान्तिकरत्वे, सम्यग्धीरेव तथा इति श्रुतिस्मृतिप्रसिद्धिः विरुध्येत, तत्र आह - अज्ञस्येति - दीर्घेण कालेन आदरनैरन्तर्यानुष्ठितात् ध्यानात् वस्तुसाक्षात्कारद्वारा संसारदुःखोपशान्तेः तथाविधात् ध्यानात् त्यागस्य विशिष्टत्वोक्तेः तदीयस्तुतिः अत्र इष्टा, इत्याह - अतश्चेति। तत्र हेतुम् आह - संपन्नेति। संपन्नानि प्राप्तानि साधनानि अक्षरोपासनादीनि । तेषां मध्ये पूर्वपूर्वस्य अनुष्ठानाशक्तौ उत्तरोत्तरस्य अनुष्ठेयत्वेन उपदेशातु , त्यागे च उपदेशपर्यवसानात् , इत्यर्थः । त्यागे विशिष्टत्ववचनस्य केन साधर्म्येण तं प्रति स्तुतित्वम् ॽ इति पृच्छति - केनेति। उत्तरम् आह - यदेति। अमृतत्वम् उक्तम् `अथ मर्त्योऽमृतो भवति' (बृ.उ. ४-४-७, क. उ. ६-१४, १५) इति शेषात् , इति शेषः। कामप्रहाणस्य अमृतत्वार्थत्वम् `अथाकामयमानः' (बृह.उप.४-४-६) इत्यादावपि सिद्धम् , इत्याह - तदिति। कामत्यागस्य अमृतत्वहेतुत्वेऽपि, कथं कर्मफलत्यागस्य तद्धेतुत्वम् ॽ इत्याशङ्क्य आह - कामाश्चेति। कर्मफलत्यागादेव शान्तिश्चेत् , ज्ञाननिष्ठा उपेक्षिता, इत्याशङ्क्य आह - तत्त्यागे चेति। तथापि कथम् अज्ञस्य कर्मफलत्यागस्तुतिःॽ इत्याशङ्क्य आह - इति सर्वेति। विद्यावतः त्यागवत् , अविद्वत्त्यागस्यापि त्यागत्वाविशेषात् विशिष्टत्वोक्तिः युक्ता, इति स्तुतिम् उपसंहरति - इति तत्सामान्यादिति । किमर्था स्तुतिःॽ इत्याशङ्क्य, त्यागे रूचिंम् उत्पाद्य प्रवर्तयितुम् इत्याह - प्ररोचनार्थेति। त्यागस्तुतिं दृष्टान्तेन स्पष्टयति- यथेति। फलत्यागः श्रेयोहेतुश्चेत् , कर्मत्यागादपि फलत्यागसिद्धेः, अलं कर्मानुष्ठानेनः इत्याशङ्क्य आह - एवं कर्मेति। फलाभिलाषं त्यक्त्वा कर्मानुष्ठानस्य अर्पितस्य ईश्वरे, श्रेयोहेतुतया विवक्षितत्वात् न अनुष्ठानानर्थक्यम् , इत्यर्थः ।। १२ ।।  
अ.१२ शौ.१३
संप्रति `अद्वेष्टा' इत्याद्यवतारयितुं वृत्तं कीर्तयति - अत्र चेति। आत्यन्तिकोऽभेदः, न तर्हि ईश्वरे मनःसमाधानरूपो योगः अत्यन्ताभेदे ध्या     भावात् , न च अत्यन्ताभेदे कर्मानुष्ठानं, तत्फलत्यागो वा, परस्परं तदयागात् , इत्यर्थः भगवदुक्तिसामर्थ्यादपि कर्मयोगादि न अभेददृष्टिमतो भवति, इत्याह - अथेति। अक्षरोपासकस्य कर्मयोगायोगवत् कर्मयोगिनोऽक्षरोपासनानुपपत्तिरपि दर्शिता, इत्याह - तथेति। अक्षरोपासकाः सम्यग्धीनिष्ठाः ()यथाज्ञानं भगवन्तमेव आप्नुवन्ति। न तथा कर्मिणः साक्षात् तदाप्तौ उचिताः। तथा च कर्मिणो न अक्षरोपासनसिद्धिः, इत्यर्थः। इतश्च अक्षरोपासनं कर्मानुष्ठानं च न एकत्र युक्तम् , इत्याह - अक्षरेति। ननु अक्षरोपासकव अन्येषामपि ईश्वरात्मत्वाविशेषात् कतुः तदधीनत्वम् ॽ तत्र आह - यदीति। कर्मयोगस्य अक्षरोपास्तेश्च युगपत् एकत्र अयोगे हेत्वन्तरम् आह - यस्माच्चेति। `कुरु कर्मैव' इत्यादौ इति शेषः। किं च अक्षरोपासको वाक्यात् ईश्वरम् आत्मानं वेति। नासौ क्रियायां गुणत्वेन कर्तृत्वम् अनुभवति। गुणत्वेश्वरत्वयोः एकत्र व्याघातात् , अतोऽपि न अक्षरोपासनं कर्मानुष्ठानं च एकत्र युक्तम् , इत्याह - न चेति। अक्षरोपास्तिकर्मयोगयोः एकत्र पर्यायायोगे फलितम् आह - तस्मादिति। अज्ञानां कर्मिणां वक्ष्यमाणधर्मजातस्य साकल्येन अयोगात् अक्षरनिष्ठानामिव इदम् उच्यते, अविरुद्धांशस्य तु सर्वार्थत्वम् इष्टमेव, इत्यर्थः। सर्वेषां भूतानां मध्ये यो दुःखहेतुः , तं ()विद्वानपि द्वेष्ट्येव, इत्याशङ्क्य आह - आत्मनः इति। ()तत्र हेतुः - सर्वाणीति। `सर्वभूतानाम् ' इति ()उभयतः संबध्यते। मम - प्रत्ययर्जितः, देहेऽपि इति शेषः। वृत्तस्वाध्यायकृताहङ्कारात् निष्क्रान्तत्वम् आह - निर्गतेति।। १३ ।। 
अ.१२ शौ.१४
अक्षरोपासकस्य ज्ञानवतो विशेषणान्तराणि  आह - संतुष्ट इति। सततम् इति सर्वत्र संबध्यते। ()कार्यकरणसङ्घातः ()स्वभावशब्दार्थः। ()स्थिरत्वं कृतर्कादिना अनभिभवनीयत्वम् । मद्भक्तः - मद्भजनपरः ज्ञानवान् इति यावत् । ज्ञानवतो भगवत्प्रियत्वे प्रमाणम् आह - प्रियो हीति। किमर्थं तर्हि पुनरुच्यतेॽ तत्र आह - तदिहेति।। १४ ।। 
अ.१२ शौ.१५
उद्वेगादिराहित्यमपि ज्ञानवतो विशेषणम् , इत्याह - यस्मादिति। न केवलम् उद्वेगं प्रति अपादानत्वमेव संन्यासिनोऽनुपपन्नम् , किं तु तत्कर्तृत्वमपि, इत्याह - तथेति। असहिष्णुता, परकीयप्रकर्षस्य इति शेषः। त्रासः तस्करादिदर्शनाधीनः उद्धिग्नत्वम् अचेतनात् , ()चेतनाधीनस्य लोकादिति गतत्वात् , इति यावत् ।। १५ ।। 
अ.१२ शौ.१६
निरपेक्षत्वादिकमपि ज्ञानिनो विशेषणम् इत्याह - अनपेक्ष इति। आदिपदम् अपेक्षणीयसर्वसङ्ग्रहार्थम् , प्रतिपत्तव्येषु प्रतिपत्तुं, कर्तव्येषु कर्तुं च इत्यर्थः। परैः ताडितस्यापि गता व्यथा - भयम् अस्य, इति व्युत्पत्तिम् आश्रित्य आह - गतेति। न च क्षमी इत्यनेनैव पौनरुक्त्यम् ; प्रत्युत्पन्नायामपि व्यथायाम् अपकर्तृषु अनपकर्तृत्वं क्षमित्वम् , इति अभ्युपगमात् ।। १६ ।। 
अ.१२ शौ.१७
द्वेषहर्षादिराहित्यमपि ज्ञानिनो लक्षणम् इत्याह - किञ्चेति। `सर्वारम्भपरित्यागी' इत्यनेन विहितकाम्यत्यागस्य उक्तत्वात् , विहितात् अन्यत्र मा सङ्कोचीति विशिनष्टि - शुभाशुभेति।। १७ ।।
अ.१२ शौ.१८
सम इति। अद्वेष्टेत्यादिना द्वेषादिविशेषाभावः उक्तः, संप्रति सर्वत्रैव अविकृतचित्तत्वम् उच्यते। सर्वत्र - चेतने स्त्र्यादौ, अचेतने च चन्दनादौ, इत्यर्थः।। १८ ।।
अ.१२ शौ.१९
वाग्यतत्वादिविशेषणमपि ज्ञाननिष्ठस्य अस्ति, इत्याह - किञ्चेति। निन्दा - दोपसंकीर्तनम् । स्तुतिः - गुणगणनम् । देहस्थितिमात्रफलेन अन्नादिना ज्ञानिनः सन्तुष्टत्वे स्मृतिं प्रमाणयति - तथा चेति। नियतनिवासराहित्यमपि ज्ञानवतो विशेषणम् , इत्याह - किञ्चेति।। 
`न कुड्यां नोदके सङ्गो न चैले न त्रिपुष्करे ।
नागारे नासने नान्ने यस्य वै मोक्षवित्तु सः ।।'
इति स्मृतिम् उक्तेऽर्थे प्रमाणयति - नेत्यादिना। पुनः पुनः भक्तेः ग्रहणम् अपवर्गमार्गस्य परमार्थज्ञानस्य उपायत्वार्थम् ।। १९ ।।
अ.१२ शौ.२० 
`अद्वेष्टा' इत्यादिधर्मजातं ज्ञानवतो लक्षणम् उक्तम् तत् उपपादितम् अनूद्य, उपसंहारश्लोकम् अवतारयति - अद्वेष्टेत्यादिना । चतुर्थपारदस्य तात्पर्यम् आह - प्रियो हीति। यद्यपि यथोक्तं धर्मजातं ज्ञानवतो लक्षणम् , तथापि जिज्ञासूनां ज्ञानोपायत्वेन यत्नात् अनुष्ठेयम् , इति वाक्यार्थम् उपसंहरति - यस्मादिति। तदेवं सोपाधिकाभिध्यानपरिपाकात् निरुपाधिकम् अनुसन्दधानस्य `अद्वेष्टा सर्वभूतानाम् ' इत्यादिधर्मविशिष्टस्य मुख्यस्य अधिकारिणः श्रवणाद्यावर्तयतः तत्वसाक्षात्कारसम्भवात् , ततो मुक्त्युपपत्तेः, ()तद्धेतुवाक्यार्थधोविष(योऽन्व) ययोग्यः तत्पदार्थो अनुसन्धेयः, इति सिद्धम् ।। २० ।। 
इति श्रीमत्परमहंस - परिव्रजकाचार्य - श्रीमच्छुद्धानन्दपूज्यपादशिष्यानन्दज्ञान - विरचिते
श्रीमद्भगवद्गीताशाङ्करभाष्यव्याख्याने द्वादशोऽध्यायः ।। १२।। 
