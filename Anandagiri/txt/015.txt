अथ पञ्चदशोऽध्यायः
अ.१५ शौ.१ 
()भक्तियोगेन गुणात्यये दर्शिते, नाशित्बे तेषां, ()विना ज्ञानेन अनत्ययात्  अनाशित्वेन, ()तेनापि तदयोग्यत्वात् न ज्ञानं गुणात्ययहेतुः इति आशङ्कां निरस्य, साक्षादेव श्रवणादिहेतुं संन्यासं विधित्सुः ब्रह्मत्वस्य परमपुरुषार्थतां विवक्षुः अध्यायान्तरमारभते - यस्मादिति। कर्मिणो ज्ञानिनश्च शास्त्रे अधिकृताः।  तत्र कर्मिणां कर्मानुकूलं फलं ईश्वरायत्तम् , `` फलभत उपपत्तेः '' (ब्र. सू. ३-२-३७) इति न्यायात् । ज्ञानिनामपि तत् फलम् ईश्वरायत्तमेव,`` ततो ह्यस्य बन्धविपर्ययौ '' (ब्र. सू.) इत्युक्तत्वात् । यस्मात् एवं, तस्मात् , ये भक्त्याख्येन योगेन मामेव सेवन्ते, ते मत्प्रसादद्वारा ज्ञानं प्राप्य तेन गुणातीताः मुक्ताः भवन्तीति स्थितम् , इत्यर्थः। ये तु आत्मनः तत्वमेव सन्देहाद्यपोहेन जानन्ति तेन ज्ञानेन गुणातीताः सन्तः मुक्तिं गच्छन्तीति किमु वक्तव्यम् , इति अर्थसिद्धमर्थम् आह - किमुवक्तव्यमिति। आत्मतत्त्वाज्ञानं यतः संसारहेतुः , ज्ञानं मोक्षानुुकूलम् , अतः अर्जुनेन किं तत् ॽ इति अपृष्टमपि तत्वं भगवान् उक्तवान् , प्रश्नाभावेऽपि तस्य तदूव्युत्पादनाभिमानात् इत्याह - अत इति। तत्वे विवक्षिते किमिति संसारे वर्ण्यतेॽ 
तत्र आह - तत्रेति। ()अध्यायादिः सप्तम्यर्थः। वैराग्यमपि किमिति मृग्यतेॽ तत्र आह - विरक्तस्येति। इति वैराग्याय संसारवर्णनम् , इति शेषः। नाशसंभावनायै वृक्षरूपकं बन्धहेतोः दर्शयति - ऊर्ध्वमूलमिति। कथं कालतः सूक्ष्यत्वम् ॽ तदाह - कारणत्वादिति। तदेव कथंॽ कार्यापेक्षया नियतपूर्वभावित्वात् , इत्याह - नित्यत्वादिति। सर्वव्यापित्वाच्च उत्कर्षा संभावयति - महत्वाच्चेति। ऊर्ध्वं - उच्छ्रितं - उत्कृष्टम् इति यावत् । तस्य कूटस्थस्य कथं मूलत्वम् इत्याशक्यं, आह - अव्यक्तेति। ()स्मृतिमूलत्वेन श्रुतिमुदाहरति - श्रुतेश्चेति। अवाञ्च्यः - निकृष्टाः, शाखा इव महादाद्या यस्य, सः, तथा प्रकृते संसारवृक्षे पुराणसंमति आह - पुराणेचेति। ()अव्यक्तं - अव्याकृतं, तदेव मूलं, तस्मात् प्रभवनं - प्रभवः यस्य, स तथा। तस्यैव मूलस्य अव्यक्तस्य अनुग्रहात् - अतिदृढत्वात् , ()उत्थितः - संवर्धितः। तस्य लौकिकवृक्षसाधर्म्य आह - बुद्धीत्यादिना। वृक्षस्य हि शाखाः स्कन्धात् उद्भवन्ति, संसारस्य च बुद्धेः सकाशात् नानापरिणामा जायन्ते। तेन बुद्धिरेव स्कन्धः तन्मयः - तत्प्रचुरः, अयं संसारतरुः। इन्द्रियाणामन्तराणि - छिद्राणि कोटराणि यस्य, स तथा। महान्ति भूतांनि - पृथिव्यादीनि आकाशान्तानि, विशाखाः स्तम्भा यस्य तथा। आजीव्यत्वं उपजीव्यत्वम् । ब्रह्मणा अधिष्ठितो वृक्षः ब्रह्मवृक्षः।। 
तथापि ज्ञानं विना छेत्तुं अशक्यतया सनातनः - चिरन्तनः एतच्च ब्रह्मणः परस्य आस्मनः, वनं - वननीयं, संभजनीयम् ।अत्र हि ब्रह्म प्रतिष्ठितम् , तस्य वृक्षस्य संसाराख्यस्य तदेव ब्रह्म सारभूतम् । ()अथवा अस्य ब्रह्मवृक्षस्य अनवच्छिन्नस्य संसारमण्डलस्य तदेतत् ब्रह्म, वनमिव वनं - वननीयं - संभजनीयम् । नहि ब्रह्मातिरिक्तं संसारस्य आस्पदम् अस्ति  ब्रह्मैव अविद्यया संसराति इति अभ्युपगमात् इत्यर्थः। `` अहं ब्रह्म '' इति दृढज्ञानेन उक्तं संसारवृक्षं छित्वा प्रतिबन्धकाभावात् आत्मनिष्ठो भूत्वा, पुनरावृत्तिरहितं कैवल्यं प्राप्नोति, इत्याह - एतदिति। अधःशाखम् , इत्येतद् व्याचष्टे - महदिति। आदिशब्देन इन्द्रियादिसंग्रहः। संसारवृक्षस्य अतिचञ्चलत्वे प्रमाणमाह - प्राहुरिति। क्षणध्वंसिनः अव्ययत्वं विरुद्धम् इत्याशङ्क्य, आह - संसारेति। तदेवोपपादयति - अनादीति। छादनं - रक्षणम् , प्रावरणं वा। कर्मकाण्डानि खलु आरोहावरोहफलानि नानाविधार्थवादयुक्तानि संसारवृक्षं रक्षन्ति, तन्निष्ठं दोषं च आवृण्वन्ति। तेन तानि छन्दांसि पर्णानीव भवन्ति इति अर्थः। तदेव प्रपञ्चयति - यथेति। उक्तेऽर्थे हेतुमाह - धर्मेति । कर्मकाण्डानां वेदानां इति शेषः। कर्मब्रह्माख्यसर्ववेदार्थस्य तत्र अन्तर्भावम् उपेत्य व्याचष्टे - वेदार्थेति। समूलसंसारवृक्षज्ञाने अमूलं हित्वा मूलमेव निष्कृष्य ज्ञातुं शक्यमिति तज्ज्ञानार्थं प्रयतितव्यं इति मत्वा तज्ज्ञानस्तुतिः अत्र विवक्षिता इत्याह - नहीति।। १ ।। 
अ.१५ शौ.२  
()अवयवसम्बन्धिनी अपरा - प्रागुक्तात् अतिरिक्ता कल्पना इति यावत् । आमनुष्यलोकात् ()आवीचेः इति अधश्शब्दार्थमाह - मनुष्यादिभ्य इति । ()तस्मादेव आरभ्य आसत्यलोकात् इति ऊर्ध्वशब्दार्थम् आह - यावदिति। शाखाशब्दार्थं दर्शयति - ज्ञानेति। तेषां हेत्वनुगुणत्वेन बहुविधत्वं सूचयति - यथेति। प्रत्यक्षाणां शब्दादिविषयाणां प्रवालत्वं शाखासु पल्लवत्वम् । अङ्कुरत्वं स्फोन्यति - देहादीति। `` ऊर्ध्वमूलम् '' इत्यत्र संसारवृक्षस्य मूलमुक्तं, किमिदानीम् `` अधश्च मूलानि '' इति उच्यतेॽ तत्र आह - संसारेति। अनुप्रविष्टत्वम् - सर्वेषु लिङ्गेषु अनुगततया सन्ततत्वम् , भविच्छिन्नत्वम् । रागादीनां कर्मफलजन्यत्वं प्रकटयति - कर्मेति। कर्मणां रागादीनां मिथो हेतुहेतुमत्वम् । तेषां तथात्वेन ()अनवच्छिन्नतया प्रवृत्तिः विशेषतो मनुष्यलोेके भवति इत्यत्र हेतुमाह - अत्र हीति। ()कर्मव्युत्पत्त्या प्राणिनिकायो लोकः। मनुष्यश्चासौ लोकश्च इति अधिकृतो ब्रह्माण्यादिविशिष्टो देहो मनुष्यलोकः।। २ ।।  
अ.१५ शौ.३
पुनःपुनः रागादिना प्रवृत्तत्वेन अनादित्वात् न संसारवृक्षः स्वयम् उच्छिद्यते, न च उच्छेत्तु शक्यते केनापि, इत्याशङ्क्य, आह - यस्त्विति। यथा पूर्वं वर्णितं , यथा च लोके अप्रसिद्धम् तथा अस्य रूपमिह शास्त्रात् अनुमीयते। तथा च अस्य ज्ञानापनोद्यत्वं युक्तम् इत्याह - यथेति। तस्य अप्रमितत्वे हेतुं आह - स्वप्नेति। तस्य स्वप्नदिसमत्वे दृष्टनष्टस्वरूपत्वं हेतुं करोति - दृष्टेति। ()इति अमेयता इति शेषः। ()तमेव अमेयत्वं हेतु कृत्वा अवसानमपि तस्य न भाति इत्याह - अत एवेति। ज्ञानं विना भ्रान्तिवासनाकर्मणाम् अन्योन्यनिमित्तत्वात् न क्षवसानमस्ति इत्यर्थः। इदंप्रथमत्वमपि नास्य परिच्छेत्तुं शक्यम् इत्याह - तथेति। आद्यन्तवत् मध्यमपि नास्य प्राभाणिकम् इत्याह - मध्यमिति। संसारवृक्षस्य अश्वत्थशब्दितस्य क्षणभङ्गुरस्य स्वयमेव उच्छेदसम्भवात् तदुच्छेदार्थं न प्रयतितव्यम् , इत्याशङ्क्य आह - अश्वत्थमिति। व्युत्थानं -वैराग्यपूर्वकं पारिव्राज्यम् । दृढीकृतत्वमेव विवेकपूर्वकत्वेन स्फुटयति - पुनःपुनरिति।। ३ ।।
अ.१५ शौ.४
उदूधृत्य किं कर्तव्यम् ॽ तदाह - तत इति। पश्चात् - अश्वत्थात् ऊर्ध्वं व्यवस्थितम् इत्यर्थः। किं तत्पदम् ॽ यदन्विष्य ज्ञातव्यम् , तदाह - यस्मिन्निति। येन सर्वं पूर्णं पूर्षुवा शयानं पुरुषं, प्रपद्ये-शरणं गतोऽस्मि, इत्यर्थः। विवर्तवादानुरोधिनं दृष्टान्तम् आह - ऐन्द्रेति।। ४ ।। 
अ.१५ शौ.५
परिमार्गणपूर्वकं वैष्णवं पदं गच्छताम् अङ्गान्तराणि आकांक्षापूर्वकं कथयति - कथमित्यादिना। मानः - अहङ्कारः, मोहस्तु अविवेकः, जितसङ्गदोषाः-शत्रुमित्रसन्निधावपि द्वेषप्रीतिवर्जिताः इत्यर्थः। तत्परत्वं - श्रवणादिनिष्ठत्वम् । संन्यासिनः-वैराग्यद्वारा त्यक्तसर्वकर्माण इत्यर्थः। आदिशब्देन तद्धेतुपरिग्रहः। ()मोहवर्जितत्वं - उक्तहेतुतः सञ्जातसम्यग्धीत्वम् ।। ५ ।। 
अ.१५ शौ.६
तच्चेत्पदं वेद्यं, कुर्तुः अन्यत्कर्म इति द्वैतापातः, अवेद्यं चेत् अपुमर्थत्वात् प्रेप्सितत्वासिद्धिः इत्याशङ्क्य आह - तदेवेति ।। ६ ।।
अ.१५ शौ.७
उक्तमनूद्य आक्षिपति - यद्गत्वेति। तत्र प्रसिद्धिं प्रमाणयति - संयोगा इति। गमनस्य आगमनान्तत्वप्रसिद्धेः अयुक्तं ()यद्गत्वेत्यादि, इत्युपसंहरति - कथमिति। आक्षेपं परिहरति - श्रृण्विति। भगवत्प्राप्तेः निवृत्यन्तत्वाभावः ()सप्तम्यर्थः। जीवस्य परांशत्वेऽपि कथं उक्तदोषसमाधिःॽ इत्याशङ्क्य, प्रतिबिम्बपक्षमादाय दृष्टान्तेन प्रत्याचष्टे यथेति। अवच्छेदपक्षमाश्रित्य दृष्टान्तान्तरेण उक्तदोषसमाधिं दर्शयति - यथावेति। आक्षेपसमाधिमुपसंहरति - अत इति। परस्य निरवयवत्वात् तदंशत्वं जीवस्यायुक्तमिति शङ्कते - नन्विति। तस्य निरवयवत्वं साधयति - सावयवत्वे चेति। वस्तुतो निरंशस्यापि परस्य कल्पनया जीवः अम्शः भविष्यति इति परिहरति - नैष दोष इति। वस्तुतस्तु जीवस्य न अम्शत्वं परमात्मना तावन्मात्रतायाः दर्शितत्वात् इत्याह - दर्शितश्चेति। यदि परस्य अम्शत्वेन कल्पितो जीवः वस्तुतः तदात्मैव, न तर्हि तस्य सम्सारित्वं उत्क्रान्तिर्वेति शङ्कते - कथमिति। जीवस्य सम्सरणम् उत्क्रमणञ्च उपपादयितुं  उपक्रमते - उच्यत इति।। ७ ।। 
अ.१५ शौ.८ 
स्वस्थाने स्थितानां इन्द्रियाणां जीवेन आकर्षणस्य कालं पृच्छति - कस्मिन्निति। जीवस्य उत्क्रान्तिः न ईश्वरस्य इत्याशङ्क्य, ईश्वरशब्दार्थमाह - देहादीति। उत्क्रान्त्यनन्तरभाविनी गतिः इत्येतत् अर्थवशात् इत्युक्तम् । अवशिष्टानि श्लोकाक्षराणि आचष्टे - यदाचेति।। ८ ।।
अ.१५ शौ.९ 
मनःषष्ठानि इन्द्रियाण्येव प्रश्नद्वारा विशेषतो दर्शयति - कानीति।। ९ ।। 
अ.१५ शौ.१०
शरीरमित्यादिश्लोके देहात् आत्मनःस अतिरेकं उक्त्वा, श्रोत्रं चक्षुः इत्यादौ स्वाभिलषिते विषये यथायथं करणानां प्रवर्तकत्वात् तेभ्यः अतिरिक्तश्च आत्मा इत्युक्तम् । तर्हि तं उत्क्रान्त्यादि कुर्वन्तं स्वरूपत्वात् किमिति सर्वे न पश्यन्तिॽ इत्याशङ्क्य, आह - एवमिति। सन्निहिततमत्वेन दर्शनयोग्यमपि विषयपरवशात् आत्मानं सर्वे न पश्यन्ति, इति भगवतोऽनुक्रोशं दर्शयति - एवंभूतमिति। तर्हि केषाम् आत्मदर्शनम् ॽ तदाह - येतु पुनरिति।। १० ।। 
अ.१५ शौ.११
ज्ञानचक्षुश्शब्देन न्यायानुगृहीतं शास्त्रं ज्ञानसाधनमुक्तम् । तत् किं इदानीं शास्त्रमात्रेण न्यायानुगृहीतेन आत्मानं पश्यन्तिॽ नेत्याह - केचित्विति। प्रयत्नः - श्रवणमननात्मकः। शास्त्रादिप्रमाणैः यतन्तोऽपि, इति सम्बन्धः। असंस्कृतात्मत्वं प्रकटयति - तपसेति। दुश्चरितात् अविरतिफलं कथयति - अशान्तेति। अशुद्धबुद्धीनां - अविवेकिनां सदपि श्रवणादि न फलवत् , इति मत्वा आह - प्रयत्नमिति।। ११ ।।
अ.१५ शौ.१२
अनन्तरश्लोकचतुष्टयस्य वृ्त्तानुवादद्वारा तात्पर्यार्थमाह - यतत्पदमिति। जीवात्मत्वेचिद्रूपत्वं उक्त्वा तदीयचैतन्येन आदित्यादीनां अवभामकत्वाच्च ब्रह्मणः चिद्रूपत्वं इत्याह - यदादित्येति। चिद्रूपस्यैव ब्रह्मणः सर्वात्मकत्वप्रतिपादकत्वेन श्लोकं व्याचष्टे - यदित्यादिना। आदित्यादौ तत्र तत्र स्थितं ब्रह्मचैतन्यज्योतिः सर्वावभासकं इत्यर्थः ब्रह्मण सर्वज्ञत्वेन चिद्रूपत्वं अत्र विवक्षितम् , इति व्याख्यान्तरं आह - अथवेति। चैतन्यज्योतिषः सर्वत्र अविशेषात् आदित्यादिगतत्वविशेषणं अयुक्तमिति शङ्कते - नन्विति । सर्वत्र सत्वेऽपि क्वचिदेव अभिव्यक्तिविशेषात् विशेषणमिति परिहरति - नैष दोष इति। तदेव प्रपञ्चयति - आदित्यादिष्विति। सर्वत्र चैतन्यज्योतिषः तुल्यत्वेऽपि क्वचिदेव अभिव्यक्त्या विशेषणोपमत्तिं दृष्टान्तेन स्पष्टयति - यथाहीति।। १२ ।। 
अ.१५ शौ.१३
इतश्च सर्वात्मत्वं ()प्रकृतपदस्य युक्तम्  इत्याह - किञ्चेति। ईश्वरो हि पृथिवीदेवतारूपेण पृथिवीं प्रविश्य भूतशब्दितं जगत् ऐश्वरेणैव बलेन बिभर्ति। ततो गुर्वी अपि पृथिवी विदीर्य न अधो निपतति इत्यत्र प्रमाणमाह - तथा चेति। ()परस्यैव हिरण्यगर्भात्मना अवस्थानात् न मन्त्रयोः अन्यपरता इति भावः। देवतात्मना द्यावापृथिव्योः उग्रत्वम् उद्धरणसामर्थ्य, तथापि ईश्वरायत्तमेव स्वरूपधारणं, तदपेक्षया दुर्बलत्वात् इति द्रष्टव्यम् । ईश्वरस्य सर्वात्मत्वे हेत्वन्तरमाह - किञ्चेति। रसात्मकसोमरूपतापत्तावपि, कथं ओषधीः ईश्वरः सर्वाः पुष्णातिॽ इत्याशङ्क्य आह - सर्वेति।। १३ ।। 
अ.१५ शौ.१४
भगवतः सर्वात्मत्वे हेत्वन्तरमाह - किञ्चेति। अहमेवेति अहंशब्देन परो लक्ष्यते, भूत्वा पचामि इति सम्बन्धः। परस्यैव जाठरात्मना स्थितौ श्रुतिं प्रमाणयति - अयमिति। बाह्य भौमं अग्निं व्यावर्तयति - योऽयमिति। देहान्तरारम्भकं तृतीयं भूतं व्यवच्छिनत्ति - येनेति। जाठरात्मना परः स्थितश्चेत् तस्य देहाश्रितत्वं सिद्धम् इंति न पृथक् वक्तव्यम् इत्याशङ्क्य, `` पुरुषविधं पुरुषेऽन्तः प्रतिष्ठितं वेद '' इति श्रुतिमाश्रित्य आह - प्रविष्ट इति। परस्य जाठरात्मनः अन्नपाके सहकारिकारणमाह - प्राणेति। संयुक्तत्वं - सन्धुक्षितत्वम्। अन्नस्य चातुर्विध्यं प्रकटयति - भोज्यमिति। भोक्तरि वैश्वानरदृष्टिः, भोज्ये सोमदृष्टिः एवं भोक्तृभोज्यरूपं सर्वं जगत् अग्नीषोमात्मना भुक्तिकाले ध्यायतो भोक्तुः अन्नकृतो दोषो म इति प्रसङ्गिकं सफलं ध्यानं दर्शयति - भोक्तेति।। १४ ।। 
अ.१५ शौ.१५
इतश्च सर्वात्मत्वेन सर्वव्यवहारास्पदत्वम् ईश्वरस्य इत्याह - किञ्चेति। प्राणिजातं ब्रह्मादि पुत्तिकान्तम् । आत्मतया बुद्धौ संनिविष्टत्वं - तद्गुणदोषाणाम् अशेषेण - द्रष्टुत्वम् । अतः बुद्धिमध्यस्थस्य गुणदोषद्रष्टृत्वात् इति यावत्। मत्तः - सर्वकर्माध्यक्षात् जगद्यन्त्रसूत्रधारात् इत्यर्थः। प्राणिनां स्मृतिज्ञानयोः तदपायस्य च भगवदधीनत्वे भगवतो वैषम्यं स्यात् इत्याशङ्क्याह - येषामिति। स्मृतिः जन्मान्तरादौ अनुभूतस्य परामर्शः। देशकालस्वभावविप्रकृष्टस्यापि ज्ञानम् अनुभवः। धर्माधर्माभ्यां विचित्रं कुर्वतः न ईश्वरस्य वैषम्यम् इति भावः। वेदवेद्यं परं ब्रह्म भगवतः अन्यदिति शङ्कां वारयति - वेदैरिति। वेदान्तानां पौरुषेयत्वं परिहरति - वेदेति। तदर्थसंप्रदायप्रवर्तकत्वार्थं तदर्थयाथातथ्यज्ञानवत्वमाह - वेदार्थेति।। १५ ।।
अ.१५ शौ.१६
उत्तरश्लोकानां तात्पर्यं वक्तुं वृत्तं कीर्तयतिं - भगवत इति। विशिष्टोपाधिः आदित्यादिः। संप्रति अध्यायसमप्तेः उत्तरसन्दर्भस्य तात्पर्यमाह - अथेति। न केवलं निरुपाधिकात्मस्वरूपनिर्धारणाय उत्तरग्रन्थः, किन्तु सर्वस्यैव गीताशास्त्रस्य अर्थनिर्णयार्थमित्याह - तत्रेति। क्षराक्षरोपाधिभ्यां परमात्मना च ()राशित्रयम् । उक्तेन सर्वात्मत्वेन अशुद्ध्यादिदोषप्रसक्तो उक्तम् - द्वाविमाविति। पुरुषोपाधित्वात् पुरुषत्वं न साक्षात् इति विवक्षितत्वात् आह - पुरुषाविति। परं पुरुषं व्यावर्तयति - भगवत इति। तत्र कार्यलिङ्गकम् अनुमानं सूचयति - क्षराख्यस्येति। मायाशक्तिं विना भोक्तणां कर्मादिसंस्कारादेव उक्तकार्योत्पत्तिः इत्याशङ्क्य, तस्य निमित्तत्वेऽपि मायाशक्तिः उपादानम् इति मत्वा आह - अनेकेति। कामकर्मादीति आदिशब्देन ज्ञानं गृह्यते। प्रकृतिं पुरुषं चैवेति प्रकृतयोः इह ग्रहणम् इति शङ्काम् आकांक्षाद्वारा वारयति - कौ ताविंति। कूट-शब्दार्थमुक्त्वा तेन स्थितस्य कूटस्थतेति संपिण्डितार्थमाह - अनेकेति। तस्य कथम् अक्षरत्वं विना ब्रह्मज्ञानं अनाशादित्याह - संसारेति।। १६ ।।
अ.१५ शौ.१७
कार्यकारणाख्यौ राशी दर्शयित्वा राश्यन्तरं दर्शयति - आभ्यामिति। वैलक्षण्य फलमाह - क्षरेति। उपाधिद्वयकृतगुणदोषास्पर्शे फलितमाह - नित्येति। आभ्यां क्षराक्षराभ्यामिति यावत् । ()उत्तमः, अन्यः इति पदद्वयं वस्तुतः सर्वथैव क्षराक्षरात्मत्वाभावदृष्ट्यर्थम् । जडवर्गस्य अन्यत्वकृतं स्वातन्त्र्यं निरस्यति - सं एवेति। लोकत्रयं इति उपलक्षणम् , सर्वं जगदपि विवक्षितम् । चैतन्यमेव बलं तत्र - शक्तिः - माया  तयेति यावत् । जगद्धारणे परस्य व्यापारान्तरं वारयति - स्वरूपेति । न च अस्य अन्यो धारयिता, स्वतः अचलत्वात् इत्याह - अव्यय इति। `` संयुक्तमेतत् क्षरमक्षरं च व्यक्ताव्यक्तं भरते विश्वमीशः '' इति थुत्पर्थं गृहात्वा आह - ईश्वर इति।। १७ ।।
अ.१५ शौ.१८
किंच लोकवेदयोः भगवतो नामप्रसिद्ध्या सिद्धम् ()अप्रपञ्चत्वं इत्याह - यथेति। अश्वकर्णादिवत् अस्य नाम्नः रूढत्वात् अर्थविशेषाभावात् भगवतोऽपि ()लौकिकेश्वरवत् ईश्वरत्वं सातिशयम् इति, नेत्याह - तस्येति। यस्मादित्यस्य अपेक्षितं निक्षिपति - अत इति। उत्तमः पुरुषः इति वाक्यशेषः।। १८ ।।
अ.१५ शौ.१९
आत्मनः अप्रपञ्चत्वं ज्ञानफलोक्त्या स्तौति - अथेति। यथोक्तविशेषणं सर्वात्मत्वादिविशेषणोपेतमिति यावत् । क्षराक्षरातीतत्व यथोक्तप्रकारः। संमोहवर्जितः - संमोहेन देहादिषु आत्मात्मीयत्वबुद्ध्या रहितः इत्यर्थः भगवन्तं जानतः सर्ववित्त्वं, तस्यैव सर्वत्मना मेयत्वादित्याहर - सं सर्वविदिति। सर्वात्मनि मय्मेव आसक्तचित्तत्वेन इत्यर्थः।। १९ ।।
अ.१५ शौ.२०
अध्यायार्थमनूद्य उपसंहारश्लोकं अवतारयति - अस्मिन्निति। सर्वस्यां गीतायां शास्त्रशब्दे वक्तव्ये कथमस्मिन् अध्याये तत्प्रयोगः स्यात् इत्याशङ्क्य, आह - यद्यपीति। संनिहितम् अध्यायं स्तोतुमपि कुतः तत्र शास्त्रशब्दःॽ तदर्थाभावात्। तत्राह - सर्वोहीति। गीताशास्रार्थस्य सर्वस्य अत्र संक्षिप्तत्वादेव केवलं शास्रशब्दो न भवति, किंतु वेदार्थस्यापि सर्वस्य अत्र समाप्तेः युक्तं शास्त्रपदं इत्याह - नेति। तत्र गमकमाह - यस्तमिति।  भगवत्तत्वाज्ञाने कृतकृत्यता इत्येतत् उपपादयति - विशिष्टेति। `` नान्यथा '' इत्युक्तं प्रपञ्चयति - न चेति। स्त्यपि तत्त्वज्ञाने कर्मणां कर्तव्यत्वात् न कर्तव्यसमाण्तिः इति आशङ्क्याह - सर्वेमिति। तत्त्वज्ञाने कृतार्थतेति तत्र मनोरपि संमतिमाह - एतद्धीति। भारतेति सम्बोधनतात्पर्यमाह - यत इति। ()तदनेन आत्मनो देहाद्यतिरिक्तत्वं चिद्रूपत्वं सर्वात्मत्वं कार्यकारणविनिर्मुक्तत्वेन अप्रपञ्चत्वं तस्य अखण्डैकरसब्रह्मात्मत्वज्ञानात् अशेषपुरुषार्थपरिसमाप्तिरित्युक्तम् ।। २० ।। 
इति श्रीमत्परमहंस - परिव्रजकाचार्य - श्रीमच्छुद्धानन्दपूज्यपादशिष्यानन्दज्ञान - विरचिते
श्रीमद्भगवद्गीताशाङ्करभाष्यव्याख्याने पञ्चदशोऽध्यायः ।। १५ ।।
 













